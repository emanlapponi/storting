  For ordens skyld: Stortingets vedtak i forbindelse
med behandlingen av frivillighetsmeldingen gikk på tildelingsmodellen
for tilskuddsordningen til frivillig virke for barn og unge, og
ikke på tilskuddsordningens størrelse. Forslag
til tildelingsmodell ble fremmet i St.prp. nr. 61 for 1999-2000,
og det framkom ingen merknader til forslaget under Stortingets behandling.

Det har også vært mitt siktemål
at tilskuddsordningen til barn og unge på kultursiden skal
opp på samme nivå som ordningen på idrettssiden,
dvs. i størrelsesorden vel 80 mill. kr pr. år.
Hvorfor tempoet i oppbyggingen av ordningene har blitt ulikt, redegjorde
daværende regjering for i Kulturdepartementets budsjettproposisjon
for 2000. Det framkom at da Norsk Tipping AS overtok Det norske
Pengelotteri, Flax, ved årsskiftet 1998-99, fikk idrettsformål
en provenyøkning ved sammenslåing av spillene
tilsvarende 1/3 av Pengelotteriets Flax-overskudd, mens
sammenslåingen ble gjennomført budsjettnøytralt
for kulturformål og forskningsformål, dvs. at Kulturdepartementets
budsjett ikke ble tilført mer penger som følge
av dette.

Daværende regjering viste videre til
at igangsettelse av spillet «spill på spillerkortet» vil
gi et økonomisk grunnlag for en slik ny tilskuddsordning
for frivillig lokalt virke for barn og unge på kultursiden.
Det ble uttalt at etablering og oppbygging av den nye tilskuddsordningen
må skje gradvis over noen år, og at departementet
vil komme tilbake til oppfølgingen av frivillighetsmeldingen
på kultursiden i forbindelse med budsjettproposisjonen
for 2001.

På bakgrunn av Regjeringens forslag
i St.prp. nr. 61 for 1999-2000, jf. finanskomiteens
uttalelse i Budsjett-  innst. I for 1999-2000, bevilget Stortinget
totalt 20 mill. kr til etablering av ordningen
i 2000, herav 7,6 mill. kr på Kulturdepartementets
budsjett og 12,4 mill. kr på Barne- og
familiedepartementets budsjett.

I henhold til prognoser fra Norsk Tipping ligger
det ikke an til reell vekst i spilleoverskuddet for 2000, og Kulturdepartementets
budsjettforslag for 2001 er dermed ikke tilført ekstra
midler fra spilleoverskuddet. Regjeringen har likevel i budsjettforslaget
foreslått å trappe opp ordningen til totalt 30 mill. kr.

Som følge av budsjettkompromisset
mellom Arbeiderpartiet og sentrumspartiene foreslås
ordningen ytterligere trappet opp til 70 mill. kr
i 2001. Med dette er likestilling mellom de to ordningene langt
på vei oppfylt.

Det er heller ikke tvil om at Regjeringen har
fulgt opp Stortingets vedtak i denne saken.

 Som jeg tidligere sa, har det vært
mitt siktemål at tilskuddsordningen på kultursiden skal
opp på samme nivå som tilskuddsordningen på idrettssiden.
Om opptrappingen skjer ved spillemidlene, som det er knyttet stor
usikkerhet til, eller det finansieres på ordinær
måte, er underordnet. Hovedsaken må være
at pengene kommer. 

Regjeringen vil komme tilbake med dette i budsjettet for år
2002.





                

