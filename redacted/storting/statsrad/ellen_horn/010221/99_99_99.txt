 Stortinget avviste som kjent før jul
i fjor at vederlag for TV-konsesjonene kunne fastsettes ved auksjon,
slik Regjeringen hadde foreslått. Samtidig var konsesjonen
kunngjort med søknadsfrist 21. februar i år. Stortingsbehandlingen
førte med andre ord til at konsesjonen må kunngjøres
på ny. Kunngjøringsteksten må endres.
Jeg tar sikte på at en ny kunngjøring skjer i
mars, med søknadsfrist før sommeren.

  Som jeg har sagt, vil jeg legge stor vekt
på å få utlysningen fram så fort
som mulig. Jeg mener det er viktig for alle parter at vi får
en så hurtig prosess som mulig.

  Prosessen etter at vi har fått inn søknadene,
vil være avhengig av hvor mange søkere som melder
seg. Jeg er helt enig med representanten Ausdal Starrfelt i at det
er ønskelig at også den prosessen foregår så raskt
som mulig, men også at vi kvalitetssikrer arbeidet, slik
at vi får en ryddig prosess og et godt resultat.





                

  Jeg vil først understreke et par formelle
forhold.

For det første: Vi har i dag et klart
forbud mot kringkastingsreklame særlig rettet mot barn.
Dette forbudet må selvsagt overholdes også når
det sendes undervisningsfjernsyn. Det er også forbudt å sende
barne- og ungdomsprogram som er sponset av næringslivet.

For det andre: Kringkastingsloven slår
klart fast at NRK ikke kan sende reklame i sine allmennkanaler,
dvs. NRK1, NRK2, P1, P2 og P3. Etter en lovendring som trådte
i kraft i januar 2000, er kringkastingsloven ikke lenger til hinder
for at NRK gjennom datterselskaper engasjerer seg i reklamefinansiert
virksomhet. Det er likevel klart forutsatt i forarbeidene at generalforsamlingen ikke
kan gi NRK samtykke til å eie eller drive slike kanaler
uten at saken først har vært lagt fram for Stortinget. 

Regelverket er derfor helt klart på dette
området.

NRK har overfor departementet entydig avkreftet
at de planlegger reklamefinansiert undervisningsfjernsyn rettet
mot barn. I NRKs planer skal skolefjernsynet fortsatt sendes på NRK1,
som også i digital versjon vil forbli reklamefri. NRK bekrefter
at reklamefinansiert undervisningsfjernsyn rettet mot barn er uaktuelt
ved omlegging til digitalt fjernsyn.

  La meg bemerke at Nyborg-utvalgets innstilling
til Barne- og familiedepartementet tar opp en viktig debatt om det
kommersielle presset mot barn og unge. Jeg har merket meg at utvalget
mener at det norske forbudet mot kringkastingsreklame særlig
rettet mot barn, fungerer tilfredsstillende. Norge og Sverige er
ganske alene om å ha slike forbud i Europa, og jeg er fornøyd
med at Stortinget har satt en grense for denne typen påvirkning.
Et flertall i Nyborg-utvalget ønsker at forbudet blir skjerpet
for å forenkle kontrollen med at det blir etterlevd. Dette
forslaget vil bli vurdert i forbindelse med oppfølgingen
av innstillingen.

  Som jeg har sagt, er min og Regjeringens klare
ambisjon å opprettholde NRK som en reklamefri kanal. Dette
er viktig, ikke minst for barn og unge som – det er jeg
enig med representanten Valle i – lever i en tid hvor det
kommersielle presset er en stor påkjenning.

Jeg skal følge opp alle sider ved
disse spørsmålene, og vil komme tilbake til vurderingen
av Tekst-TV.





                

