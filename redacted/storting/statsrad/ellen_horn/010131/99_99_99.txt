  Jeg deler ønsket fra representanten
Helleland om en snarlig avgjørelse i denne saken. Men jeg
vil samtidig understreke at saken har tatt tid, i hovedsak på grunn
av forhold internt i Gramo.

Da lovendringene i åndsverkloven og
fondsloven ble vedtatt, forutsatte Stortinget at det må etableres
et samarbeid mellom Gramo og Fond for utøvende kunstnere
om innkreving av vederlag og avgift. Det er hensynet til brukerne,
som skal betale vederlaget, som tilsier dette. Det har vært
viktig for departementet at partene selv finner gode, praktisk gjennomførbare
løsninger. Derfor har det blitt avholdt tre møter
i departementet hvor både Gramo, Fond for utøvende
kunstnere og departementet har vært representert for å initiere
og drive fram et slikt samarbeid. Nå ser det endelig ut
til at partene nærmer seg en løsning.

Loven er ikke iverksatt, og det er ikke gitt
forskrifter fordi dette forutsetter et system for innkreving og
fordeling som Gramo og Fond for utøvende kunstnere må komme
til enighet om.

Allerede før lovendringene ble vedtatt,
hadde departementet iverksatt en gjennomgang av Gramos retningslinjer
og praksis for fordeling av såkalte kollektive midler. Dette
er i hovedsak midler som stammer fra foreldede vederlagskrav. På 1990-tallet
fordelte Gramo mellom     5 mill. kr og 14 mill. kr pr. år
fra kollektive midler. Gramo har også hatt en praksis med
forskuddsvis fordeling til medlemsorganisasjoner av ikke-foreldede
kollektive midler. Gramo søkte om godkjenning 18. juli
2000, men departementet har ikke ønsket å utvide
Gramos virksomhetsområde så lenge det er uavklart
om fordelingen av kollektive midler er i tråd med lov og
forskrift. Dette har vi informert Gramo om, både i brev
og i møter.

Et moment som har komplisert prosessen, er
uten tvil de interne forholdene i Gramo, noe som også har
fått bred dekning i mediene. Det har vært naturlig å avvente en
konklusjon når det gjelder godkjenningssaken til Gramo selv
har vist vilje og evne til å løse sine problemer
og rydde opp i sitt regelverk før organisasjonens virksomhetsområde
utvides.

Som jeg allerede har nevnt, har det skjedd
en positiv utvikling i saken, og jeg regner med at den vil få en
snarlig løsning.

  Jeg vil først gjenta at det, slik vi
ser det, er Gramo som har gjort at saken har tatt tid. La meg også understreke
at det hele tiden har vært min og departementets forutsetning
at Gramo skal ha avgjørende innflytelse når det
gjelder innkreving av vederlaget. Dette følger av departementets
lovforslag.

Da ordningen med vederlagsplikt for bruk av
lydopptak i kringkastingen ble innført i 1989, ble organisasjonen
Gramo godkjent til å innkreve og fordele vederlaget. Det
er i forskrift fastsatt nærmere regler for innkreving og
fordeling av vederlag, og at departementet skal godkjenne organisasjonens
vedtekter. 

Som et resultat av dialogen mellom departementet
og Gramo har Gramos styre bestemt at forskriftsvis bruk av ikke-foreldede
midler skal opphøre. Dette ble meddelt departementet i
brev den 21. desember. Endringen vil få betydning for behandlingen
av søknaden om godkjenning, noe vi umiddelbart gav uttrykk
for overfor Gramo den 10. januar. 

  La meg få understreke at jeg er helt
enig med representanten Helleland i at det er om å gjøre å få en
så hurtig løsning som overhodet mulig i denne
saken. Jeg har engasjert meg i spørsmålet, og
vi har hatt en rekke møter. 

Det uroer meg noe at Gramo fortsatt hevder
at departementet skulle ha noen direkte styring til fordel
for fondet i denne saken. Vi har lagt betydelig vekt på at
her skal de to partene komme til enighet, og slik jeg oppfatter forhandlingsklimaet,
vil en slik enighet være nær forestående.





                

  La meg først si at jeg ikke tror TV
2 har hatt små barn som målgruppe da de lanserte «Hotel
Cæsar». Vi vet imidlertid at blant de mange seere som
følger med i serien, er det mange mindreårige – visstnok
har det vært godt over 100 000. I likhet med barne-
og familieminister Bekkemellem Orheim mener jeg derfor det er uheldig
at «Hotel Cæsar» synes å ha
fått et mer aggressivt og voldelig innhold. Jeg er enig
med min kollega, med politikere og med en rekke fagfolk bl.a. innenfor
skolesektoren som mener at serien med hell kunne fått et
senere sendetidspunkt. Det skal ikke mye fantasi til for å innse
at deler av historien i «Hotel Cæsar» ikke
er særlig godt egnet for barn.

Når det er sagt, vil jeg understreke
at det ikke er kulturministerens oppgave å være
redaktør for TV 2, noe heller ikke min kollega, barne-
og familieministeren, har ment å være. Men det
må være tillatt for oss begge å ha generelle
oppfatninger om innholdet i det som sendes i våre fjernsynskanaler.

Hva angår siste del av spørsmålet
fra representanten Lånke, om såkalt drittsekk-TV,
vil jeg understreke at «drittsekk-TV» neppe er
noe entydig begrep. Med «drittsekk-TV» forbinder
jeg serier som «Big Brother», «Robinson» og «Baren» – en
ganske kynisk type fjernsynsunderholdning. Programkonseptet
spekulerer i publikums primitive instinkter ved å skape
en manipulert virkelighet, hvor individer spilles ut mot
hverandre og man vinner ved å stemme ut folk. Av forståelige
grunner er «drittsekk-TV» heller ikke et begrep
som inngår i kringkastingsregelverket, men det har etter
mitt syn ikke noe med såpeserier som «Hotel Cæsar» å gjøre.

Jeg er sterkt i tvil om den etiske siden ved
disse programmene, og jeg frykter at de kan stimulere til holdninger
som vi godt kunne vært foruten i vårt samfunn
i dag. Heldigvis sender verken NRK eller TV 2 programmer i denne
kategorien.

Til spørsmålet om hvorvidt
denne typen programmer vil bli tatt opp i forbindelse med den forestående
konsesjonsbehandling, vil jeg si følgende: De virkemidler
vi har for å påvirke programtilbudet i våre
allmennkringkastere, er konsesjonsvilkår og kringkastingslov.
Jeg er negativ til å drøfte dette i forbindelse
med konsesjonsbehandlingen, fordi det i så fall ville bety
at det blir gitt særregler for bare én fjernsynskanal.
Jeg foretrekker heller generell regulering som gjelder alle kanaler.
En slik regulering vil være på plass om kort tid
gjennom et forbud mot å sende programmer som i alvorlig
grad kan skade mindreårige seere, før kl. 21 om
kvelden.

Den debatten som har pågått
i mediene i den senere tid, og de initiativ som mange seergrupper
har tatt i forhold til fjernsynsselskapene, hilser jeg velkommen.

Så vidt jeg forstår, har
nå TV 2-ledelsen tatt reaksjonene på alvor og
bestemt seg for å luke bort det i «Hotel Cæsar» som
kan virke mest skremmende på de minste. For å holde
de minste borte fra serien har de dessuten justert sendetiden på reprisene
fra kl. 17.30 til kl. 18, som er barne-TV-tid på NRK. Dette
viser i hvert fall at folks reaksjoner har båret frukter.

  La meg si det slik at jeg har gitt uttrykk
for en uro omkring en del tendenser i disse programmene. Men vi
har nå, slik jeg ser det, en bedre mulighet når
reguleringen, som jeg har nevnt, kommer på plass – et
EØS-direktiv som har et forbud mot å sende programmer som
i alvorlig grad kan skade mindreårige seere, før
kl. 21 om kvelden. 

Statens medieforvaltning og Filmtilsynet vil
ha som oppgave å sørge for at dette blir fulgt
opp. Jeg håper og tror at disse virkemidlene vil kunne
gi oss mulighet til å påvirke den typen programmer.

 Det er en selvfølge at dette regelverket
skal implementeres og gjelde for våre sendinger i Norge.
Det vil snart være på plass, og vi skal følge
det med den største oppmerksomhet gjennom de organer vi har
som skal forvalte og passe på at dette ivaretas.

I likhet med representanten Lånke
vil jeg si at den betydelige oppmerksomhet som disse sakene nå får
i offentligheten, tror jeg vi skal ta vel imot og ta vare på og bruke
som et incitament for å være ekstra påpasselige.





                

