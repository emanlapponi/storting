 For
det første vil jeg si meg helt enig med representanten Hansen i at
fiskerinæringen er viktig for både verdiskaping, bosetting og
sysselsetting langs kysten, og jeg er opptatt av at næringen skal
ha gode og stabile rammebetingelser. Jeg vil for øvrig minne om at
nytt strukturregelverk er på plass, og at Regjeringen også har
oppnådd enighet med de berørte næringene om å opprette
et NO

x

-fond. 

Så vil jeg også understreke at
det må være mulig å ha et offentlig ordskifte om en næring
som er basert på utnyttelse av en felles ressurs. Demokratisk styring
utelukker på ingen måte forutsigbarhet - og omvendt. 

Bakgrunnen for opprettelsen av Kystfiskeutvalget var at stortingsflertallet
bad om det i forbindelse med behandlingen av finnmarksloven i forrige stortingsperiode.
Høyres medlemmer i Stortinget var en del av det flertallet som bad
om at samer og andres rettigheter til fiske i havet utenfor Finnmark skulle
utredes. Stoltenberg-regjeringen overtok stafettpinnen etter Bondevik II-regjeringen.
Vi har fulgt opp anmodninger fra Stortinget om å utrede dette spørsmålet,
og utvalget, det såkalte Kystfiskeutvalget, leverte sin innstilling
i forrige uke. Jeg mener det er en selvfølge at denne uredningen
sendes på en bred høring og deretter behandles i Regjeringen.
Jeg vil påpeke at det ikke er Regjeringens forslag som nå er
ute på høring, men en enstemmig innstilling fra et uavhengig
utvalg. 

Jeg antar at også representanten Hansen slutter seg
til at vi følger demokratiske prinsipper i behandlingen av utvalgets
forslag. 

