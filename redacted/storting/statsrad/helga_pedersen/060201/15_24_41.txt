 Stadig økende vegtrafikk i Norge
og på hovedvegnettet i Europa medfører
forsinkelser og høyere transportkostnader. Det er derfor
en politisk målsetting å overføre godstransporter
fra veg til sjø. En overgang av transporter fra veg til
sjø betyr derfor at det må legges til rette for
en konsentrasjon av godsstrømmene til knutepunkter og transportkorridorer. Transport
til sjøs er i stor grad en miljøvennlig og sikker transportform.
Konsekvensene av en ulykke kan likevel være
alvorlige. En konkurransedyktig sjøtransport som tilfredsstiller
vareeieres og passasjerers behov for transporttjenester, forutsetter
dermed at havnene og farledene er sikre og effektive.

Som det står i Soria Moria-erklæringen,
vil Regjeringen legge til rette for at havnene utvikles til hensiktsmessige
knutepunkter i transportkorridorene som binder sammen ulike deler
av landet, og som kobler det innenlandske
transportnettet til det internasjonale transportnettverket.

Videre er sjøsikkerhet og beredskap
mot akutt forurensning helt avgjørende
elementer i Regjeringens arbeid med å tilrettelegge for
sjøtransport som en moderne, miljøvennlig og effektiv
transportform.

For å løse transportutfordringene
og styrke sjøtransporten må de ulike
transportformene ses i sammenheng, og Nasjonal
transportplan er den strategiske planen for utviklingen av den samlede
statlige infrastrukturen for sjø-, veg-, jernbane- og lufttransport.

Med unntak av statlige fiskerihavner er de
offentlige havnene kommunale, og direkte investeringer finansieres ikke
over statsbudsjettet. Gjennom Nasjonal transportplan
legges det imidlertid opp til at de viktigste
havnene har god landverts og sjøverts tilknytning. Videre arbeider
Fiskeri- og kystdepartementet for at det etableres hensiktsmessig
havnesamarbeid mellom offentlige havner
og mellom offentlige og private havneterminaler. Den pågående
revisjonen av havne- og farvannsloven innebærer videre
at sentrale rammebetingelser for havnenes organisering, drift og
finansiering nå er oppe til vurdering.

Regjeringen har i Soria Moria-erklæringen også varslet
at det skal foretas en samlet vurdering av alle gebyrer og
avgifter innenfor sjøtransport, slik
at sjøtransport gis like konkurransevilkår
som landtransport. Kystverket har allerede startet dette arbeidet.

Ved Stortingets behandling av Nasjonal
transportplan for perioden 2006–2015 ble planrammen for
Kystverket fastsatt til 6 milliarder 2004-kroner for hele
planperioden. Statsbudsjettet vedtas som kjent for ett år
av gangen, og gjennomføringstakten av Kystverkets handlingsprogram avhenger
av handlingsrommet i økonomien og den årlige budsjettprosessen.

Jeg vil videre understreke at Nasjonal
transportplan angir gjennomsnittlige årlige planrammer,
og at oppfølgingen i de årlige budsjettene derfor
vil variere som følge av ulike prosjekters
størrelse og kontantstrøm. Kystverkets budsjett
for 2006 er på nivå med den gjennomsnittlige årlige
planrammen i Nasjonal transportplan 2006–2015.

