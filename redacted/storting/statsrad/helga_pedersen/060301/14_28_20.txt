 I Soria Moria-erklæringen har Regjeringen
varslet en samlet vurdering av alle gebyrer og avgifter
innenfor sjøtransporten. Målsettingen
med dette er å få utjevnet konkurransevilkårene mellom
transport på land og transport på sjø.

Det er flere ulike avgifter og gebyrer som
pålegges sjøtransporten. De statlige gebyrene
skal bidra til å finansiere Kystverkets
virksomhet, mens havnenes utgifter skal dekkes gjennom havneavgifter.
Disse oppkreves av kommunale trafikkhavner og private aktører.
I tillegg kreves det inn gebyrer fra sjøfartsmyndighetene
og skipsregistrene samt avgifter knyttet til drivstoff og smøreolje.

Innenfor Kystverkets ansvarsområde
arbeides det løpende med å vurdere gebyrene. Store
deler av Kystverkets virksomhet er gebyrfinansiert. Det er en sterk
fokusering på å effektivisere de gebyrfinansierte
tjenestene for å holde kostnadsnivået nede. Det
er imidlertid også andre avgifter og
gebyrer som berører sjøtransporten, og som finansierer
relaterte virksomheter og mer generelle offentlige utgifter. Videre
skal det samlede gebyr- og avgiftssystemet ivareta mange
ulike krav, som hensynet til effektivitet og fordeling og behovet
for inntekter til staten. Det er også viktig å se
en vurdering av gebyrer og avgifter innenfor
sjøtransporten i sammenheng med en helhetlig transportpolitikk.
Derfor er det naturlig at dette gjøres i forbindelse med
rulleringen av Nasjonal transportplan. Til opplysning
er transportetatene i gang med å utarbeide grunnlagsmateriale
til stortingsmeldingen.

Når det gjelder kommunale havneavgifter,
trekker havne- og farvannsloven opp rammene for hvordan disse skal fastsettes.
Spørsmål knyttet til havneavgiftene vil derfor være
en del av det pågående arbeidet med å revidere
havne- og farvannsloven.

