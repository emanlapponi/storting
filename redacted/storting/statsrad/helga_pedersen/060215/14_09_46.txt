  Da hovedplanen for Askøybrua ble
godkjent av Vegdirektoratet 24. september 1986, var det
med en løsning om brohøyde på 62 meter
og en alternativ seilingsled over Herdlaflaket. Fiskeri- og kystdepartementets
godkjennelse av brohøyde i henhold til hovedplanen ble
gitt 12. januar 1990. Av de vilkårene som ble
stilt, var bl.a. en alternativ seilingsled over Herdlaflaket. I
St.prp. nr. 1 for 1994–95 fra Samferdselsdepartementet
foreslås det å ikke foreta utgraving
av seilingsleden over Herdlaflaket på bakgrunn av verneinteresser.
Stortinget hadde ingen merknader til det.

Næringsstyret i Bergen og Bergen og
Omland Havnevesen tok initiativ til et forprosjekt
for utredning av alternativ seilingsled via
Skjelangersundet. Denne inneholdt en del uavklarte forhold. Derfor
besluttet Fiskeri- og kystdepartementet i 2002 at det skulle utarbeides
et mer omfattende forprosjekt. Oppdraget ble gitt til Kystverket,
som i samarbeid med Bergen kommune, Hordaland
fylkeskommune og Bergen og Omland Havnevesen utarbeidet et omfattende
forprosjekt. Rapporten ble avgitt i mars 2004. Kostnadene er beregnet
til å ligge rundt 180 mill. kr.

I St.prp. nr. 1 for 2004–2005 fra
Fiskeri- og kystdepartementet ble det opplyst at Kystverket ville
vurdere prosjektet alternativ farled til Bergen havn opp mot andre prosjekter
i forbindelse med utarbeidelse av Kystverkets handlingsprogram for
oppfølging av Nasjonal transportplan
for 2006–2015.

I St.prp. nr. 1 for 2005–2006 fra
Fiskeri- og kystdepartementet er det redegjort for at Kystverket
har vurdert dette prosjektet opp mot andre prosjekter.
Kystverket mener at det ut fra en totalvurdering ikke
er grunnlag for å prioritere dette prosjektet nå,
da det er andre prosjekter som bør ha høyere
prioritet. Departementet sluttet seg til denne vurderingen da budsjettet
for i år ble laget. Det framholdes imidlertid at prosjektet
må vurderes i tråd med trafikkutviklingen og størrelsen
på de skipene som kan være aktuelle
for anløp i Bergen havn.

På denne bakgrunn mener
jeg at Stortinget har fått seg forelagt de forskjellige
vurderingene som er gjort i forbindelse med endringer i planene
for utbygging av så vel seilingsled over Herdlaflaket som
alternativ seilingsled via Skjelangersundet.

