 Først vil jeg si at det er et svært
viktig tema representanten Kongshaug her tar opp.

En god sikkerhet for fiskerne og for alle
andre som ferdes på sjøen, avhenger
av at mange forskjellige elementer virker sammen.

Den grunnleggende forutsetningen for sikkerheten
til alle som ferdes til sjøs, er at sjøveisreglene
overholdes. Sjøveisreglene er sjøens trafikkregler.
De bestemmer hvordan fartøyene skal
navigere og manøvrere slik at kollisjoner unngås,
og det er den enkelte sjøfarende som er ansvarlig
for at reglene overholdes. Andre tiltak for å styrke
sjøsikkerheten bygger på og kommer i tillegg til
sjøveisreglene.

Innføringen av antikollisjonssystemet
AIS, Automatisk Identifikasjons System, er ett viktig tiltak for å øke sikkerheten
til sjøs. Det er et system som automatisk gir informasjon
til andre fartøyer i farvannet om eget
fartøys identitet, kurs og hastighet. I dag er det stilt
krav om at fiskefartøyer med en lengde
på mer enn 45 meter skal ha AIS. I forbindelse med EUs
arbeid med den såkalte tredje sjøsikkerhetspakken
er det foreslått å skjerpe kravet om AIS på fiskefartøyer,
slik at AIS blir obligatorisk for fiskefartøyer
som har en lengde på 15 meter eller mer. Norge
har støttet dette forslaget, som innebærer
at både fiskefartøyene
og laste- og tankfartøyene som går i trafikk langs
kysten, får en bedre oversikt over hvilke andre
fartøyer som befinner seg i farvannet.

For særlig utsatte områder
har Fiskeri- og kystdepartementet fastsatt særskilte seilingsregler
for å forebygge faren for kollisjoner og grunnstøtinger.
Farvannene utenfor Ormen Lange-anlegget på Nyhamna på Møre
er et slikt område. Seilingsreglene for dette området
stiller bl.a. krav om at tankskipene som skal til eller
fra Nyhamna, skal gi melding over VHF-radioen til andre
fartøyer i farvannet. Det er gitt pålegg
om at alle fartøyer i farvannet skal
lytte på angitte VHF-kanaler, slik at de kan motta meldinger
om tankskipenes bevegelser. Det er også satt krav
om at tankskipenes assistansefartøy skal gi lyssignal som
varsler andre fartøyer i området,
og at tankskipene selv skal gi signal som varsler om nedsatt manøvreringsevne.
Det er også fastsatt begrensninger i hvilke farleder tankskipene
kan benytte, og skipene skal bruke los.

Fiskeri- og kystdepartementet og Kystverket
viderefører også arbeidet med etablering
av seilingsleder utenfor territorialfarvannet. Slike leder
skal godkjennes av FNs sjøfartsorganisasjon, IMO, og ble
etablert for strekningen Vardø–Røst
fra 1. juli i år. Formålet med seilingsleden er å hindre
grunnstøtinger, ved at man flytter trafikk som går langs
kysten, lenger ut, og å hindre kollisjoner. Kystverket arbeider
nå med et forslag om seilingsleder også på Vestlandet.
Ved plasseringen av slike leder må det bl.a.
tas hensyn til både petroleumsvirksomheten og
fiskeriaktiviteten på Vestlandet, herunder Mørekysten.

Det er slik sett allerede etablert
særlige seilingsregler som skal ivareta sikkerheten
knyttet til trafikken til og fra Ormen Lange-anlegget på Nyhamna
på Møre. Vi arbeider også med
forslag til seilingsleder utenfor Vestlandet, som nevnt. Hensynet
til fiskeriene og sikkerheten til fiskerne er helt sentralt
i denne sammenheng.

