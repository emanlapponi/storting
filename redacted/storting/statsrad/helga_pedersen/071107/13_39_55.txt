 Markedet for selprodukter fikk et alvorlig
tilbakeslag tidlig på 1980-tallet.
Siden den gang har det ikke vært lønnsomhet
i den norske selfangstnæringen. Selfangsten i Norge
er derfor opprettholdt kun som følge
av offentlige subsidier. I de senere år har støtten
til fangstbåtene, mottaksapparatet og produsenter beløpt
seg til omkring 16 mill. kr pr. år. Slik sett har det vært
betydelig forutsigbarhet om den årlige støtten
fra staten til næringen.

Ansvarlig ressursforvaltning
tilsier at vi ikke kan drive fangst på klappmyss
når bestanden er vesentlig redusert. Vi kan ikke
forklare hvorfor denne bestanden er redusert. Reduksjonen kommer ikke
som følge av fangsten de senere år. Dertil har
den vært for beskjeden. Det legges nå opp til
ytterligere forskning for å finne ut hva som
kan være grunnen til at klappmyssbestanden er
redusert. Det kan ha sammenheng med klimaendringer, men det vet
vi ikke sikkert.

Bestandssituasjonen for grønlandssel
er god. Hvis kvotene ble tatt, og de ble tatt i form av ungdyr,
ville fangerne ha oppnådd bra priser for skinnene. Med
større volum ville enhetskostnadene ha gått ned
for både selfangere og produsenter, og det ville vært
betydelig bedre økonomi i næringen.
Det lave uttaket av grønlandssel er derfor beklagelig.

Resultatene fra årets sesong i Vesterisen
var ikke oppløftende for de fire fartøyene
som deltok. Effektivisering av fangsten og bedre utnyttelse
av råvarene ser jeg på som en forutsetning for å skape
lønnsomhet og forutsigbarhet i næringen.

Regjeringen har i budsjettet for 2008 foreslått å sette
av en like stor del av Kap. 1050 Post 75 – Tilskudd
til næringstiltak i fiskeriene – til selfangsten
som for 2007. Retningslinjene og deltakerkriteriene for neste års
fangst er ennå ikke avklart. Vi vil
i samråd med næringen finne fram til en god måte å disponere
midlene på når Stortinget har vedtatt budsjettet
for 2008. Jeg ønsker derfor å legge til
rette for et støtteopplegg for neste år som bidrar
til at det tas flere sel til en høyere markedsverdi. Regjeringen har
i høst, på bakgrunn av restmidler fra tidligere år,
utarbeidet et tilskuddsopplegg for å effektivisere fangsten
og øke verdiskapingen. Dette er i form av et investeringstilskudd
til fartøyene, slik at råstoffet kan utnyttes
best mulig.

I Østisen har selfangsten de siste årene ikke
resultert i uttak av den mest lønnsomme selen. Dette har
bakgrunn i at norske fartøy ikke har
adgang inn i den russiske 12-milssonen, hvor ungdyrene av sel i
hovedsak oppholder seg. Det er nå satt i gang en rekke
prosjekter for å øke uttaket av sel i Kvitsjøen.
Blant annet har et norsk fartøy søkt om å få adgang
inn i Kvitsjøen under russisk flagg, og det er også igangsatt
flere samarbeidsprosjekter med russiske fangstkollektiver. Dette
er tiltak som Regjeringen stiller seg positiv til.

