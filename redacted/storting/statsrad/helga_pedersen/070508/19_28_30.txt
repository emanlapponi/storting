 La meg først slå fast at jeg deler stortingsrepresentant Brendes ønske om å fokusere på oljevernberedskapen langs kysten vår. Jeg er derfor glad for denne anledningen til å orientere Stortinget om det arbeidet som vi gjør på dette feltet. Regjeringen har en aktiv miljøpolitikk, og dette omfatter også arbeidet med oljevernberedskapen.




Regjeringen Bondevik II framla St.meld. nr. 14 for 2004–2005, På den sikre siden – sjøsikkerhet og oljevernberedskap, i januar 2005. Stortinget behandlet saken i mai 2005. Det er altså to år siden Stortinget på bredt grunnlag diskuterte de behovene som foreligger på dette området. Stortinget ble i meldingen bl.a. orientert om at alderssammensetningen av oljevernutstyret skulle gjennomgås. I denne gjennomgangen skulle det være en vurdering av levetid og utskiftingsbehov. Videre ble det under Stortingets behandling av stortingsmeldingen varslet at slepebåtberedskapen langs norskekysten skulle gjennomgås. Dette er bakgrunnen for rapporten om den nasjonale slepeberedskapen og for tilstandsrapporten om oljevernutstyr som Kystverket har utarbeidet, og som det vises til i interpellasjonen.




Før jeg går inn på selve rapportene, vil jeg kort nevne noen av de viktigste tiltakene som er gjennomført, eller som er under arbeid innenfor forebyggende sjøsikkerhet og oljevernberedskap, for det er viktig at vi ser disse ansvarsområdene i sammenheng. Vi må nemlig ha to tanker i hodet samtidig. Primærfokuset må være på å forebygge at ulykker skal skje. Dernest må vi ha en beredskap dersom ulykken først er ute.




På den forebyggende siden har vi Kystverkets landsdekkende AIS-nettverk. Dette er et system som sikrer automatisk identifikasjon av skip, og som bl.a. gir Kystverket en oversikt over alle tilgjengelige sleperessurser som kan bistå ved en hendelse.




Trafikksentralen for Nord-Norge ble åpnet i Vardø i januar 2007. Denne kommer i tillegg til de eksisterende trafikksentralene i Brevik, Fedje, Horten, Oslo og Kvitsøy. Jeg vil også peke på at Russland og Norge i mars i fjor undertegnet en avtale – eller en såkalt MoU – om etableringen av et felles norsk-russisk overvåkings- og informasjonssystem for å sikre rammene for oljetransport i nord.




For å få lengre responstid skal skipstrafikken flyttes lenger ut fra land. Norge fikk tilslutning fra FNs sjøfartsorganisasjon, IMO, i desember 2006 til å etablere seilingsleder 30 nautiske mil fra land, på strekningen Vardø–Røst. Vi vil nå vurdere å etablere seilingsleder også på Vestlandet og Sørlandet. Dette arbeidet er igangsatt, og Regjeringen vil komme tilbake til Stortinget om denne saken på et senere tidspunkt.




Det er etablert en statlig slepebåtberedskap i Nord-Norge. Dette er gjort i et samarbeid mellom Kystverket og Kystvakten. Det er også en dialog med ulike aktører innenfor slepebåtmarkedet og oljeindustrien. Bakgrunnen for dette er å se på mulighetene for å etablere et samarbeid innenfor slepebåtberedskapen.




I tillegg til dette har Kystvakten under innfasing nye fartøyer i indre kystvakt. Disse fartøyene har også slepekapasitet som kan delta i oljevernaksjoner.




Samarbeid mellom privat og offentlig beredskap er svært viktig for organiseringen av norsk oljevernberedskap. Ansvar, roller og oppgavefordeling mellom private, kommunale og statlige aktører er lovregulert. Privat virksomhet skal sørge for nødvendig beredskap mot forurensning fra egen virksomhet og har plikt til å iverksette tiltak for å avverge eller begrense skade og ulemper. Den kommunale og statlige beredskapen er en tilleggsbeskyttelse for de tilfeller der ansvarlig forurenser ikke selv er i stand til å håndtere forurensningen.




Norsk Oljevernforening For Operatørselskap, NOFO, er en viktig del av den private beredskapen. NOFO ivaretar kravene til beredskap mot akutte utslipp fra petroleumsvirksomheten på vegne av operatørselskapene. Den beredskap petroleumsindustrien er pålagt ved leting og eventuell produksjon, er betydelig og må også tas med i vurderingen av den samlede norske oljevernberedskapen. NOFO har mye oljevernmateriell som også vil komme til anvendelse under en større aksjon. NOFO har bl.a. inngått beredskapsavtaler med interkommunale beredskapsregioner langs kysten.




Så noen ord om Kystverkets rapport om oljevernutstyret på depotene. Vi må fortløpende vurdere behovet innen forebyggende sjøsikkerhet og oljevernberedskap og dimensjonere beredskapen i tråd med risikovurderinger knyttet til skipsfarten. Dette var også hovedbudskapet i den omtalte stortingsmeldingen som den forrige regjering la fram.




I Kystverkets rapport foretas en gjennomgang av behovet for ny- og reinvesteringer i oljevernutstyr. Det skisseres en plan for oppgradering og styrking i forhold til anbefalt beredskapsnivå. Utstyret som er vurdert, skal utplasseres både på depotene som er opprettet, og på Kystverkets og Kystvaktens utpekte fartøyer. Kostnadene for å nå det anbefalte beredskapsnivået er beregnet til ca. 260 mill. kr, fordelt over fem år. Det er altså helt andre summer enn det Børge Brende refererer til i sin interpellasjon.




Det ble foretatt en rammeøkning på Kystverkets budsjett knyttet til oljevernberedskap på 11 mill. kr i 2006.




Som interpellanten Brende sikkert husker, la Bondevik-regjeringen, som han selv var en del av, ned hoveddepotet på Fedje. Regjeringen har allerede varslet at det i revidert nasjonalbudsjett for 2007 vil bli foreslått å reetablere et hoveddepot der. Kostnadsrammen for dette er på ca. 29 mill. kr. Jeg både håper og tror at Stortingets flertall vil slutte seg til det forslaget. Da vil nivået i 2007 ligge ca. 50 mill. kr over Bondevik-regjeringens bevilgninger til oljevernberedskapen.




Rapporten om den nasjonale slepeberedskapen ble avgitt i januar 2006. Slepebåtberedskapen vil vurderes sammen med den øvrige oljevernberedskapen og det forebyggende sjøsikkerhetsarbeidet i de kommende årene.




Regjeringen vil fortsette sitt arbeid med å styrke sjøsikkerhet og oljevernberedskap. Ut fra dagens risikovurdering er oljevernberedskapen tilfredsstillende. Regjeringen vil ut fra løpende risikovurderinger og de rapportene Kystverket har utarbeidet, vurdere ytterligere tiltak i årene som kommer. Svaret på spørsmålet i interpellasjonen i dag er derfor at vi arbeider med å forbedre forebyggende sjøsikkerhet og oljevernberedskap kontinuerlig.




