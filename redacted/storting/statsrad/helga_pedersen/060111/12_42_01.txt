 Jeg vil begynne med å understreke
at vi fra norsk side hele tiden har arbeidet
aktivt overfor russiske myndigheter for å finne en løsning
på problemet. Vi gir arbeidet høyeste prioritet,
og vi vurderer fortløpende hvordan saken best kan og bør håndteres,
og vil følge opp med ytterligere politiske kontakter der
dette er hensiktsmessig.

Russiske myndigheter har innført et
importforbud mot norsk oppdrettslaks på bakgrunn
av egne kontrollmålinger. De måleresultatene
russiske myndigheter har presentert for oss, er på ingen måte
i samsvar med liknende målinger foretatt på norsk
side. Andre importland har heller ikke rapportert
slike funn fra sine importkontrollsystemer.

I første omgang arbeider
vi på faglig nivå for å gjenopprette
de russiske fagmyndighetenes tillit til det norske kontrollsystemet,
og for å dokumentere at det er grunn til å ha
tillit til at norsk oppdrettsfisk tilfredsstiller alle
krav til mattrygghet og kvalitet. Mattilsynet leder dette
arbeidet fra norsk side.

For å styrke dialogen og samarbeidet
etatene imellom er russiske veterinærmyndigheter og eksperter
invitert til Norge så snart som mulig for en
felles russisk-norsk inspeksjon av norske
sjømatbedrifter og en felles gjennomgang av det norske
sjømattilsynet.

Den russiske feiringen av nyttår
og ortodoks jul ble avsluttet mandag 9. januar. Av den grunn kan
vi forvente respons i saken fra russiske myndigheter først
nå.

Det første som nå skjer,
er at saken vil være tema på et møte
12.–13. januar i Moskva som departementsråden
i Fiskeri- og kystdepartementet skal ha med den nye russiske formannen
i den bilaterale norsk-russiske fiskerikommisjon. Det er ikke
slik at vi tror dette møtet alene vil løse alle
komplikasjonene rundt saken, men vi vil kunne få et innblikk
i hvor langt prosessen er kommet på russisk side.

For øvrig har jeg hatt et møte
med Fiskeri- og havbruksnæringens landsforening i dag for å utveksle
erfaringer og drøfte videre strategi. FHL har gitt sin
støtte til den strategi og de tiltakene som Regjeringen
har iverksatt.

Når det gjelder USA-markedet og advarsler
mot å spise oppdrettslaks i USA, har
saken som har versert i norske media i det siste, sitt
utspring i en nylig publisert forskningsartikkel.

Artikkelen kommer fra samme forskergruppe og
med samme resultater som den omstridte «Science-saken» fra januar
2004. Metoden for å vurdere helserisiko som de amerikanske
forskerne har brukt, er ytterst kontroversiell. Både norske
og utenlandske matmyndigheter, også USAs,
har tidligere avvist denne studien og den metoden de bruker
for vurdering av helserisiko. Artikkelen er i ettertid kritisert
av internasjonale organisasjoner som WHO/FAO.

Norsk oppdrettslaks er
trygg og sunn mat. Det norske kontrollsystemet for oppdrettsfisk
er godt, og nyter stor tillit i markedene. Norsk laks og ørret
møter imidlertid hard internasjonal konkurranse. Jeg er
overbevist om at vi til enhver tid må arbeide aktivt og søke
løsninger ut fra det som er kjerneutfordringene i den enkelte
sak. Hver gang en ny sak kommer opp, arbeider vi gjennom et samspill mellom
politisk nivå, relevante fagmyndigheter og forskningsmiljøer,
og ikke minst næringen selv, for å ivareta omdømmet
til norsk laks.

Videre tror jeg selvfølgelig også på at
samarbeid og kontakt på myndighetsnivå og
utveksling av kunnskap og informasjon om trygg og sunn sjømat mellom
bl.a. lakseproduserende nasjoner vil hjelpe på det vi er
godt i gang med.

