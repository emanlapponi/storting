  I St.prp. nr. 1 for 2004  – 2005
for Fiskeri- og kystdepartementet står det bl.a.:

«Det
legges opp til avhending av flere fyrstasjoner i 2005. Dette skal
bidra til aktiv bruk av eiendommene. Det budsjetteres med om lag
10 mill. kroner i inntekter til staten fra salg av fyreiendommer
i 2005.»

Stortinget sluttet seg til dette forslaget.

I 2005 har Fiskeri- og kystdepartementet og
Kystverket avhendet flere fyrstasjoner til kommuner, og jeg viser til
brev av 4. januar 2006 fra Fiskeri- og kystdepartementet til stortingsrepresentant
Kvassheim som gir en oversikt over status i avhendingen av de enkelte
fyrstasjoner.

Når det gjelder retningslinjer for
avhending av fyr, er dette senest omtalt i St. meld. nr. 28 for
2000-2001 Fyrstasjonene – posisjon og betydning i en moderne
navigasjonsinfrastuktur. I denne meldingen ble følgende
prosedyre lagt til grunn for avhending av fyr:

Takst skal innhentes.

Aktuelle statlige, fylkeskommunale eller kommunale institusjoner
kontaktes for mulig overdragelse, fortrinnsvis til takst.

Skulle disse ikke være interessert,
vil foreninger med allmennyttige formål bli kontaktet.

Til slutt vil det bli vurdert å selge til private eller å rive
installasjonen.

Ved enhver overdragelse vil det bli stilt krav
til vedlikehold.

Fyreiendommer skal i utgangspunktet avhendes
til markedspris. Fiskeri- og kystdepartementet har lagt til grunn
av det innhentes takst som gir grunnlaget for en slik markedspris.
Ved taksering tas det også hensyn til de begrensninger
en fredning legger på eiendommen.

Jeg gjør oppmerksom på at
ved kongelig resolusjon av 9. desember 2005 ble statsråd
Odd Eriksen oppnevnt som settestatsråd for meg
for å behandle avhendingen av Obrestad fyrstasjon i Hå kommune,
som jeg antar er et av de fyrene som det vises til i spørsmålet.
Jeg kan derfor ikke gå inn på selve
avhendingen av denne fyrstasjonen. I forhold til prosess kan jeg
opplyse om at Rogaland fylkeskommune, etter
anmodning, har fått utsatt fristen for å besvare
tilbudet til 31. januar 2006.

Eigersund kommune har fått tilbud
om å overta Vibberodden fyrstasjon til takst.
Kommunen har, etter anmodning, også frist
til 31. januar 2006 for å besvare tilbudet.

Prosessen i forhold til avhending av de to
nevnte fyrene har dermed ikke stoppet opp. Både
fylkeskommunen og berørte kommuner har, etter
forespørsel, fått forlenget svarfrist, slik at
de nødvendige avklaringer foreligger
før svarene gis.

Fyreiendommene har ofte en unik beliggenhet.
Som ledd i å sikre at allmennheten får
mulighet til å nyttiggjøre seg dette, legges det
opp til at avhendingen av fyrstasjoner gjøres i den prioriterte
rekkefølgen jeg nevnte innledningsvis.

