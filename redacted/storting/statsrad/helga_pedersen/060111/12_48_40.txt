  Denne saken blir håndtert av fiskeriministeren,
men selvfølgelig i tett dialog med utenriksministeren.
Når vi har lagt vår strategi i denne saken, har
det skjedd i et tett samspill med næringen, og også basert
på de råd vi har fått fra vår
ambassade i Moskva. Jeg har tro på at den faglige tilnærmingen
skal løse denne saken. Det er også kontakt
på departementsnivå. Jeg har henvendt meg til
min russiske kollega og bedt ham om å engasjere seg personlig
i saken. Og vi vil løpende vurdere ytterligere politiske
henvendelser, bl.a. basert på den responsen vi får
fra russiske myndigheters side i det møtet som
skal være i Moskva i morgen, og i et møte som
skal være mellom norske og
russiske veterinærmyndigheter på fredag.

Jeg tillater meg til slutt å referere
til Trond Davidsen, en av direktørene i FHL, som har kommentert
denne saken i Adresseavisen
30. desember i fjor. Der ble han spurt om hvordan han stiller seg
til kritikken fra opposisjonspolitikerne, og han sier:

«Hadde
de samme politikerne vært i posisjon, ville de også tenkt
seg om to ganger».

