 Jeg vil innlede med å understreke at bærekraftig forvaltning av ressursene er et helt sentralt mål for Regjeringen i de fiskeriforhandlingene vi hvert år fører med andre land.


Jeg har lest komiteens innstilling med interesse. Komiteens merknader viser at det er bred enighet om hvilke mål vi bør ha i disse forhandlingene. Jeg merker meg også at komiteen viser til at arbeidet mot ulovlig fiske nå gir gode resultater.


I forhandlingene med Russland har det felles arbeidet mot urapportert fiske i Barentshavet vært sentralt i flere år. Norge og Russland ble i høst enige om ytterligere tiltak for å få bukt med problemet. Jeg er glad for at det arbeidet som Regjeringen har lagt ned helt siden høsten 2005, har ført til konkrete resultater.


Overfisket i Barentshavet er ifølge de siste anslagene vi har, redusert med 60 pst. Dermed er store verdier tilbakeført til norske, russiske og andre lands fiskere og fiskeindustri og til norske skattebetalere. Men vi er ikke i mål ennå. I budsjettet for 2009 foreslår vi ytterligere tiltak for å bekjempe ulovligheter. Vi foreslår å sette av penger til å følge opp alle de avtaler vi har inngått med andre land, og ikke minst foreslår vi å ansette flere inspektører på kaikanten i Norge, for vi er nødt til å ha orden i eget hus. Det er viktig at vi i det videre arbeidet har tiltak både på sjøen og på landsiden, og at vi fortsatt legger vekt på det internasjonale arbeidet, som er en nøkkel til å løse denne problemstillingen.


Det internasjonale havforskningsråd fastslår nå at den viktige torskebestanden i Barentshavet er forvaltet på en bærekraftig måte, og, som sagt, at det urapporterte fisket er betydelig redusert. Den blandede norsk-russiske fiskerikommisjon har derfor fastsatt en totalkvote på norsk arktisk torsk for 2009 på 525 000 tonn, som er en økning på 20 pst. i forhold til 2008. Selv om dette er en stor kvoteøkning, vil den likevel gi den laveste fiskedødelighet for denne bestanden siden 1991. Når vi i tillegg tar i betraktning at hysebestanden er i god forfatning, og at det i 2009 igjen kan åpnes for fiske på lodde, er det et lyspunkt for norsk og russisk fiskerinæring i en turbulent økonomisk periode.


Jeg synes også at vi samarbeider godt på kontrollsiden med EU. Samarbeidet om fiskeri med EU på ressurssiden har gitt resultater på mange områder, men samtidig står vi overfor betydelige utfordringer. Jeg både ser og hører at komiteen er opptatt av utkastproblematikken. Det er selvfølgelig også Regjeringen. Utkast av fisk er en alvorlig trussel mot en bærekraftig forvaltning. Som dere vet, har Norge et utkastforbud, mens praksisen er lovlig i EU-farvann. Det har moralske aspekter, men det leder også til et stort urapportert uttak. Dette er et sentralt tema under årets kvoteforhandlinger med EU, som vel starter i dag. Det norske målet er å få på plass et utkastforbud også i EU-sonen. Det anser jeg ikke som realistisk å få på plass på kort sikt. Derfor jobber vi også med å finne løsninger som effektivt kan redusere utkast i løpet av 2009. Der vil vi samarbeide med EU og de enkelte medlemslandene for å se hvilke tiltak som kan settes i verk.


Foran høstens forhandlinger har vi hatt møter med flere av medlemslandene der utkast har vært det sentrale temaet. Det var også tema på det møtet jeg hadde med EUs fiskerikommissær Joe Borg i forrige uke.


Min oppfatning er at holdningen i EU er i ferd med å snu, og at det nå er stemning der for å få redusert utkastproblematikken.


