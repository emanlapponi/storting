 I fjor høst var to russiske inspeksjonsteam
i Norge for å se på sjømatvirksomhetene. Russisk veterinærtjeneste
har nylig sendt over en rapport hvor de peker på det de mener er forbedringspunkter
ved de inspiserte norske virksomhetene. 

Mattilsynet deltok også
på inspeksjonen og har fulgt opp virksomhetene som en del av det ordinære
tilsynet etter gjeldende norsk regelverk. Ingen av avvikene som Mattilsynets
inspektører fant, var av en slik karakter at det var nødvendig
med stenging eller omsetningsforbud. 

Det er viktig for meg å
presisere at den hygieniske standarden på norske fiskerivirksomheter
gjennomgående er god, og at virksomhetene er godkjente for eksport
til hele verden. De som ønsker å eksportere til Russland, må
i tillegg forholde seg til kravene fra den russiske veterinærtjenesten.
Mattilsynets inspektører følger derfor også opp virksomhetene
i forhold til tilbakemeldingene fra russiske myndigheter. 

Rapporten
fra den russiske veterinærtjenesten viser stort sett avvik som er
sammenfallende med dem som Mattilsynet påviste. Flesteparten av disse
er derfor allerede lukket, eller de er i ferd med å bli lukket. 

Selv om den hygieniske standarden i norske fiskerivirksomheter gjennomgående
er god, skal vi satse enda mer på kvalitet og hygiene i 2008. Det
vil bli ført mer tilsyn, og Mattilsynet vil påse at avvikene
blir lukket raskere. For øvrig vil jeg gjøre oppmerksom på
at ansvaret for at maten er trygg, ligger til Helse- og omsorgsdepartementet.

Som en del av Regjeringens ferskfiskstrategi vil Mattilsynet i 2008
fokusere på landinger og håndtering av fersk fisk, og de vil
i den forbindelse også gjennomføre en nasjonal tilsynskampanje
når det gjelder sjømat. 

Russland er et av de viktigste
markedene for norsk sjømat. Det er Regjeringens målsetting
at alle som ønsker det, skal få mulighet til å eksportere
til Russland. Vi ønsker en situasjon der handelen igjen går
fritt, uten restriksjoner. 

Når det er sagt, må vi imidlertid
ha respekt for og akseptere at Russland som importland kan ha spesielle
forhold som de ut fra egne behov og interesser ønsker å ivareta.
Vi må også forholde oss til at ansvars- og arbeidsfordeling
mellom næring og myndigheter er en annen der enn hos oss. Så
lenge Russland ikke er medlem av WTO, er dette spesielt viktig å forstå.

Jeg mener at vår målsetting om friest mulig handel bare
kan nås gjennom et samarbeid med russiske myndigheter. Norske myndigheter,
og spesielt Mattilsynet, er derfor opptatt av å utvikle et godt samarbeid
med den russiske veterinærtjenesten. I fjor ble det etablert en felles
norsk-russisk arbeidsgruppe som er et fast møteforum for å
diskutere problemstillinger knyttet til handel med sjømat. Gjennom
dette samarbeidet ønsker vi å oppnå aksept for det norske
systemet for sjømatproduksjon, forvaltning og tilsyn. 

