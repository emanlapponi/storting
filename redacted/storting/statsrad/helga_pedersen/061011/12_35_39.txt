 Jeg har mottatt henvendelsen fra Bergen kommune,
hvor byrådslederen oversender vedtaket fra Bergen
bystyre, der bystyret krever at den alternative seilingsleden til
Bergen havn gjennom Det Naue og Skjelangersundet realiseres. Bystyret framholder
videre at den eneste naturlige løsningen i dagens situasjon
er at Stortinget må behandle seilingsleden som egen sak
uavhengig av Nasjonal transportplan og fullfinansiere
prosjektet.

Som jeg sa i Stortingets spørretime
den 15. februar i år, opplyste Fiskeri- og kystdepartementet
i St.prp. nr. 1 for 2004-2005 at Kystverket ville vurdere prosjektet
alternativ farled til Bergen havn opp mot andre prosjekter
i forbindelse med utarbeidelse av Kystverkets handlingsprogram for
oppfølging av Nasjonal transportplan.

I St.prp. nr. 1 for 2005-2006 for Fiskeri-
og kystdepartementet står det at Kystverket har vurdert
dette prosjektet opp mot andre prosjekter. Kystverket
mener at det ut fra en totalvurdering ikke er
grunnlag for å prioritere dette prosjektet nå,
da det er andre prosjekter som bør ha høyere
prioritet. Departementet sluttet seg til denne vurderingen. Det
framholdes imidlertid at prosjektet må vurderes i tråd
med trafikkutviklingen og størrelsen på de skip
som kan være aktuelle for anløp i Bergen
havn.

Dette er fortsatt min holdning til saken, som
jeg for øvrig formidlet til ordføreren i Bergen
da jeg traff ham i går. Framtidige prioriteringer vil altså måtte
ses i lys av trafikkutviklingen og tempoet i utskiftingen av skipene.

