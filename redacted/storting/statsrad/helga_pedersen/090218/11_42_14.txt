 Jeg har på ingen måte forsøkt å bagatellisere lakselus som problem, men situasjonen i Norge er totalt forskjellig fra den de har i Chile. Der ser vi nettopp at både næring og miljø har gått på en smell, fordi man ikke har stilt strenge nok krav til det som handler om sykdomsbekjempelse og den type ting. I Norge har vi strenge krav, og nå foreslår vi enda strengere krav til det som handler om lakselus. Men jeg vil ikke bruke ord som «næringsmessig katastrofe» om den situasjonen vi er oppe i. Luseproblemet i 2008 er jo omtrent som det har vært i årene før, så vi har ikke fått noen markant forverring av situasjonen.


Når det er sagt, har vi nettopp bedt Forskningsrådet og HI prioritere lakselusforskning, fordi vi trenger ny kunnskap, vi trenger nye metoder, og vi trenger nye midler. Det må vi kontinuerlig jobbe med å utvikle. Samtidig er det viktig på kort sikt å få best mulig effekt av de avlusningstiltakene man gjennomfører. Derfor er kampanjer og koordinert avlusning så viktig, så ikke oppdretterne driver og avluser hver for seg, slik at når oppdretter A har avlust sitt anlegg, har vi bare samme problem hos naboen. Vi må gjøre dette koordinert og samlet, slik at vi får best mulig effekt av den innsatsen som legges inn.


Når det gjelder lusegrensen, har vi jo lav lusegrense i Norge, og vi har ikke foreslått noen endringer i den nå. Det viktigste er å få god effekt av avlusning når den gjennomføres, og så stiller vi som nevnt skjerpede krav til meldeplikt og oppfølging av behandlingene når behandling er gjennomført.


