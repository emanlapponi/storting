 Først vil jeg bare understreke at jeg tar problemene med lakselus og resistensutvikling på alvor. Derfor ble Mattilsynet, som har det operative ansvaret for å gjennomføre de offentlige tiltakene mot lakselus, tilført friske midler i 2009 til økt tilsyn innenfor fiskehelseområdet. Mattilsynet har også satt i gang en rekke prosesser på bakgrunn av de rådene som vi fikk på seminaret 10. desember.


Lakselus er i dag ikke et stort problem for oppdrettsfisken som sådan, men lakselus er en trussel for villaksen vår. De omfattende tiltakene som Mattilsynet har satt i gang, har til hovedformål å minske forekomst av lakselus i miljøet og redusere problemene med resistensutvikling hos lakselus.


Med bakgrunn i denne situasjonen vil jeg foreslå endringer i regelverket for bekjempelse av lakselus, bl.a. med økt fokus på ytterligere tiltak mot resistensutvikling. Jeg vil også foreslå en rekke tiltak for å hindre det, og helt konkret vil jeg nevne:


– melde- og utredningsplikt ved mistanke om resistens


– krav om oppfølging av behandlingene mot lakselus


– krav til behandlingsmetodikk


– Mattilsynet kan opprette soner og bekjempe resistent lakselus på samme måte som man gjør ved smittsomme sykdommer


Mattilsynet reviderer nå handlingsplan mot lakselus for å inkludere tiltak mot resistensutvikling i planen, og de er i gang med en egen tiltaksplan mot resistensutvikling mot lakselusmidler.


Jeg mener det er viktig å fortsette med og også utvide kampanjene med felles avlusninger med lave tiltaksgrenser i store områder. Nå gjennomføres det samordnede vinter- og våravlusninger på Vestlandet, og en tilsvarende kampanje er planlagt i Troms til høsten. I disse kampanjene prioriterer Mattilsynet tilsyn med behandlingene og kartlegging av resistensstatus.


Parallelt med dette har departementet bedt både Havforskningsinstituttet og Norges forskningsråd om å prioritere lakselusforskning i årene som kommer.


Når dette er sagt, har selvfølgelig også havbruksnæringen et eget ansvar. Økt bruk av store merder gjør behandling mot lakselus vanskeligere. Per i dag er regelverket utformet slik at store merder er tillatt, såfremt oppdretteren klarer å behandle fisken på en tilfredsstillende måte. Men jeg er åpen for å vurdere regelverket også på dette området, om det skulle være nødvendig.


Når vi kan se effektene av tiltakene, som representanten Sahl også spør om, er det vanskelig å si noe bastant om i dag. Det vil ta tid å utvikle nye lakselusmidler, og vårt hovedmål må derfor være at de eksisterende lakselusmidlene skal kunne benyttes i næringen i mange år framover.


