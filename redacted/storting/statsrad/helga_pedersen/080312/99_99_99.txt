 Siden slutten av 1980-tallet og fram til
i dag har det vær gjennomført en rekke tiltak i et forsøk
på å snu utviklingen fra langvarig nedgang i hummerbestanden
til å bygge bestanden opp igjen til et høyere nivå. I
dag er hummerbestanden på et lavmål, og derfor er det kritisk
nødvendig å iverksette tiltak. 

I oktober 2007 la en
arbeidsgruppe som har sett på tiltak for å øke hummerbestanden,
fram et forslag til forvaltning av hummer i Norge. Rapporten er et resultat
av en omfattende prosess som har gått over tre år. Det har vært
arrangert åpne høringsmøter for å ivareta hensynet
til yrkesfiske så vel som fritidsfiske. 

Arbeidsgruppen har
presentert mange forskjellige tiltak for å bygge opp bestanden av
hummer. Alternativet til dette vil kunne være en totalfredning, og
det er noe jeg helst vil unngå nettopp for å ivareta tradisjon
og kystkultur. Arbeidsgruppen anser at de forslag som er fremmet, vil kunne
bidra til en oppbygging av hummerbestanden, dog senere enn hvis man totalfredet.

Hummerbestandens dårlige forfatning tilsier bl.a. at redskapsmengden
bør begrenses for å begrense beskatningstrykket. De tiltakene
som ligger i forslaget, vil medføre at både yrkesfiskere og
fritidsfiskere bidrar til å bygge opp bestanden. 

Jeg vil understreke
at den elendigheten som representanten Schmidt skisserer i sitt spørsmål,
vil bli et faktum hvis man ikke tar dette på alvor. 

Rapporten
fra arbeidsgruppen med Fiskeridirektoratets kommentarer er nå på
høring. Høringsfristen er satt til 25. mars. 

Fiskeri-
og kystdepartementet vil foreta en vurdering av det videre arbeidet i denne
saken når høringen er avsluttet og det endelige forslaget er
oversendt til departementet. 

 Nå har Fiskeridirektoratet et forslag
ute på høring. Jeg synes ikke det er naturlig at jeg går
inn i enkelthetene i det forslaget, eller begynner å kommentere det,
før høringsrunden er avsluttet og departementet har fått
en ferdig anbefaling fra Fiskeridirektoratet. Nå har jo alle som har
synspunkter i denne saken, mulighet til å komme med dem i høringsrunden.

Jeg har ikke lyst til å binde meg til verken det ene eller
det andre forslaget nå. Men det som jeg vil være veldig tydelig
på, er at hvis vi ikke foretar oss noe, blir konsekvensene på
sikt svært triste for dem som høster av hummeren til fritids-
og yrkesformål. 

