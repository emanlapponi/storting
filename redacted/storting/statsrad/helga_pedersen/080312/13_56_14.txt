 Norge har i internasjonal sammenheng en god dyrehelsestatus, dette gjelder også oppdrettsfisk. Fristatus for VHS og IHN gjør at vi kan stille strenge krav til import av levende fisk og rogn og få enklere tilgang til markeder som har tilsvarende strenge krav knyttet til disse sykdommene. Vi har som mål å opprettholde denne fristatusen for de øvrige delene av landet samt å gjenopprette den raskest mulig for det aktuelle området i Storfjorden. 




VHS-virus ble første gang påvist i Nordsjøen for mer enn 20 år siden og er etter det påvist i en mengde fiskearter. Siden den gang har forskerne, med stadig mer sofistikerte metoder, delt VHS-virus inn i en rekke undergrupper. Fiskehelseforvaltere verden over har i lengre tid diskutert om man skal forvalte de ulike typene av VHS-virus ulikt, senest ved flere anledninger i 2006. Hver gang dette har blitt satt på dagsordenen, har konklusjonene vært at dette ikke er mulig eller ønskelig. Fra norsk side har vi deltatt aktivt i disse drøftingene, ved Mattilsynet og Veterinærinstituttet. Sistnevnte er Norges referanselaboratorium for VHS. 




Vår forvaltning skal være faglig basert, men også basert på internasjonale avtaler, regler og standarder. Jeg mener at vi har en aktiv holdning i saken. 




I det kortsiktige perspektivet - dvs. at når en så alvorlig sykdom som VHS blir påvist i norsk ørretoppdrett, 

må

 vi reagere raskt før denne smitten sprer seg til andre ørretoppdrettere, slik Mattilsynet har gjort i det aktuelle tilfellet. 




I det mer langsiktige perspektivet er det av stor betydning at vi får til mer og bedre forskning, både som grunnlag for våre forvaltningsavgjørelser og som grunnlag for det norske engasjementet i internasjonale fora som Verdens dyrehelseorganisasjon og EUs organer - dette fordi det er der man drøfter og avklarer prinsipper for diagnostisering, forebygging og behandling av fiskesykdommer. 




