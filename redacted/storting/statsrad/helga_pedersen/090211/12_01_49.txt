 Jeg vil igjen bare gjenta at da automatinntektene forsvant, la denne regjeringen på plass et opplegg som skulle sikre de frivillige organisasjonene forutsigbare inntekter også for framtiden. Slik sett har bevilgningene til Redningsselskapet fra statens side økt i 2009 i forhold til det som var overføringene i 2008.


Når det gjelder redningstjenesten, er jo ikke det et ansvarsområde som ligger under Fiskeri- og kystdepartementet. Det ligger under Justisdepartementet, og det er også de som må ta stilling til organiseringen og strukturen på dette området. Det er klart at Redningsselskapets tjenester her må ses i sammenheng med det som f.eks. den indre Kystvakten, Redningshelikoptertjenesten og ikke minst de andre frivillige organisasjonene gjør, for det er også andre frivillige organisasjoner som deltar i beredskap, det være seg Norsk Folkehjelp, Norges Røde Kors eller Norsk Luftambulanse.


Så skal jeg som sagt ha en diskusjon med Redningsselskapet i den nærmeste tid som handler både om deres oppgaver og den avtalen som er mellom Fiskeri- og kystdepartementet og Redningsselskapet.


