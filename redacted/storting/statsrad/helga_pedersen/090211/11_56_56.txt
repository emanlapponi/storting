 Som jeg viste til i skriftlig svar 19. januar i år til spørsmål fra stortingsrepresentant Leif Helge Kongshaug om Redningsselskapet, er det Regjeringens syn at selskapet gjør et viktig og godt arbeid for å ivareta sjøsikkerheten langs vår kyst.


Selskapets primære formål er å redde liv og berge verdier på sjøen og å opprettholde og utføre søke-, rednings- og hjelpetjenester langs norskekysten. Jeg vil understreke at selskapets redningsskøyter stasjoneres strategisk langs kysten i dialog med redningsmyndigheter og brukerorganisasjoner.


Jeg vil også nevne at Redningsselskapet de siste årene har fått nye fartøyer med høyere fart og dermed større mobilitet enn tidligere.


Jeg vil også framheve at Regjeringen har styrket bevilgningene til så vel indre kystvakt som redningshelikoptertjenesten betydelig de siste årene. Dette hører med i totalbildet når beredskapen langs norskekysten skal vurderes.


Det er etablert en dialog mellom Fiskeri- og kystdepartementet og Redningsselskapet der både selskapets arbeidsoppgaver, strategi og den økonomiske situasjonen er sentrale elementer. Departementets underliggende etat, Kystverket, og Redningsselskapet vurderer i tillegg muligheten for å formalisere et samarbeid bl.a. innenfor forebyggende sjøsikkerhetsarbeid.


Fiskeri- og kystdepartementet og Redningsselskapet vil videreføre dialogen i 2009, og som jeg tidligere har informert om, vil selskapets arbeidsoppgaver og økonomiske situasjon altså være et av de punktene vi skal diskutere.


