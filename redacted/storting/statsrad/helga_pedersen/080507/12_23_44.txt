 Det
er sterkt beklagelig at Secora AS har foretatt ureglementerte utslipp. Etter
hendelsene i september 2007 innkalte departementet Secoras ledelse til et
møte. Departementet gjorde det da klart at selskapets ledelse øyeblikkelig
måtte iverksette nødvendige tiltak for å håndtere
situasjonen. 

Secoras styre tok straks kontakt med ekstern ekspertise
for å undersøke alle relevante forhold knyttet til prosjektet
i Oslofjorden. Det Norske Veritas ble engasjert for å gjennomgå
kvalitetssystem, prosedyrer og rutiner i selskapets arbeid. Det Norske Veritas
avdekket avvik fra arbeidsprosedyrer foretatt av enkeltpersoner. Det ble
ellers ikke avdekket systematiske brudd på prosedyrer i bedriften.
Utslippene har imidlertid medført at 0,45 pst. av massene er ureglementert
ført ned, og at mellom 2 og 9 kubikkmeter septik er sluppet ut. 

Selskapets styre engasjerte Norsk institutt for vannforskning for å
klarlegge mulige miljømessige konsekvenser av de uregelmessige utslippene
avdekket av Det Norske Veritas. NIVA har konkludert med at forurensningen
er marginal og ligger innenfor den utslippstillatelsen som prosjektet har
fått fra Statens forurensningstilsyn. 

Det er likevel klart
at ethvert ureglementert utslipp er uakseptabelt. Secoras virksomhet skal
skje innenfor de lover og regler som gjelder. Dersom selskapet har gjort
seg skyldig i lovbrudd, må selskapet selvfølgelig stå
til rette for det. SFT har anmeldt Secora for brudd på tillatelsen
til deponering av masser ved Malmøykalven. Departementet avventer
nå endelig rapport etter politianmeldelsen av dette forholdet. 

Som representanten Syversen viser til, var Secora også utsatt for
et uhell i april i år. Selskapets ledelse har iverksatt de tiltak
som de fant nødvendig i den anledning. Undersøkelser som er
foretatt, viser så langt at de masser som slapp ut fra lekteren M079
i april, skyldes en mekanisk svikt på lekterens kum. 

Denne
lekteren ble klargjort ved Drammen Skipsreparasjon etter vanlige rutiner
før den ble tatt i bruk i arbeidet på deponiet på Malmøykalven.
Fartøyet ble videre klassifisert og inspisert av sjøfartsmyndighetene
senest i mars 2008. Lekterens kum ble åpnet og lukket, og det var
ingen tegn til defekter i lukkesystemet. Fartøyet ble da godkjent
av sjøfartsmyndighetene. 

Fredag 11. april i år ble en
mindre åpning i en kum oppdaget på lekteren. Secora iverksatte
tiltak basert på erfaringer og vanlige prosedyrer for å holde
kummen lukket. Selskapet mente at det var forsvarlig å holde fartøyet
fortøyd ved deponiet fram til mandag morgen. Likevel oppstod det
altså et mindre utslipp. Selskapet har varslet at det er behov for
en gjennomgang av omstendighetene for å bringe fakta på bordet
med hensyn til hvordan rundt 200-300 kubikkmeter masser likevel kunne lekke
fra fartøyet. 

Jeg understreker at kummen på lekteren
nå er lukket, og lekteren er tatt ut av produksjon. Selskapet har
satt i verk tiltak for å undersøke om selve systemet som skal
holde kummen lukket, var korrekt. Prøver av massene som lekket, er
sendt til analyse hos Rambøll Norge AS. De ulike målerne rundt
deponiet har ikke fanget opp spredning av sedimenter over tillatt nivå
i løpet av helgen. Departementet avventer fullstendig informasjon
fra selskapets styre om saken etter at de interne undersøkelsene
er sluttført. 

