 I Soria Moria-erklæringen er vår
fiskeripolitikk utmeislet i sju presise avsnitt og 22 punkt, og
for fiskeindustrien har vi prioriteringer som faller sammen med
det næringen sjøl har arbeidet for, ved at vi
vil bygge på vårt fortrinn med tilgang på ferskt
råstoff, av høy kvalitet, som sikrer foredlingsindustrien
stabil tilgang.

Jeg har også registrert
kritikk og trusler om permitteringer på grunn av uklar
politikk og manglende fleksibilitet, men for å gjøre
det helt klart: Sikter man her til behandling av enkeltsøknader,
behandles disse fortsatt etter de reglene som gjaldt også under
den forrige regjeringen, med ett unntak, nemlig stoppen
i struktureringen av fiskeflåten, som vi innførte
i oktober. Den ble iverksatt fordi vi vil evaluere noen
grunnleggende endringer i strukturtiltakene, som ble gjennomført
av den forrige regjeringen. Stoppen ble varslet allerede
i Soria Moria-erklæringen.

Vi sørget imidlertid for tilpasninger
i stoppen for å sikre oss mot uheldige utslag
for dem som var i en struktureringsprosess. Aker Seafoods, som representanten
Løvik viser til i sitt spørsmål, ble
imidlertid ikke berørt av strukturpausen. Selskapet
skriver også i sin kvartalsrapport for fjerde
kvartal 2005 at dette «vil ikke umiddelbart ha noen direkte
konsekvens for Aker Seafoods». I en pressemelding fra 21.
oktober skrev foretaket også at man «allerede har
iverksatt struktureringen av flåten for 2006».

Jeg ser derfor ikke at det skulle være
grunnlag for påstanden i spørsmålet.
Hvis det nå er slik at man opplever uventende permitteringer
ved enkelte av Aker Seafoods’ bedrifter, må det
bero på andre forhold enn de endringene som denne
regjeringa har gjennomført.

