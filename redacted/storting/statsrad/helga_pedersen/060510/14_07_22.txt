 Kampen mot overfiske i Barentshavet er en sak
som denne regjeringen tar meget alvorlig. Arbeidet mot ulovlig,
uregistrert og urapportert fiske har høy prioritet. I den
forbindelse har Regjeringen styrket Kystvaktens evne til
ressurskontroll og tilført
Fiskeridirektoratet midler som vil styrke den samlede innsatsen
mot overfiske.

90 pst. av de bestandene Norge beskatter,
vandrer mellom norske og utenlandske
jurisdiksjonsområder. Det omfattende ulovlige overfisket
på disse bestandene skjer i stor grad utenfor norsk fiskerijurisdiksjon,
med fartøy som ikke fører norsk flagg,
og fangsten landes utenfor Norge. Dette er en betydelig utfordring
i arbeidet for å oppnå en ansvarlig
forvaltning.

Norge aleine kan ikke vinne
kampen mot internasjonal kriminalitet. For å løse
problemet har denne regjeringen lagt stor vekt
på å få i stand forpliktende internasjonalt samarbeid
mot overfisket. Ikke minst anmoder vi alle stater
om å sørge for at det ikke blir landet
ulovlig fanget fisk i deres havner, og at de ikke
legger til rette for uregulert fiske.

I tillegg til å arbeide sammen med
andre stater bilateralt eller regionalt arbeider
norske fiskerimyndigheter også med å utrede
hvilke tiltak som kan gjennomføres nasjonalt innenfor
folkerettslige rammer med sikte på å motvirke
at norske havner benyttes som base for ulovlig
virksomhet. Vi kan ikke ha en pådriverrolle internasjonalt uten å feie
for egen dør. Regjeringen vil komme tilbake til Stortinget
med dette på en egnet måte.

Jeg tror at de fleste vil se at de økonomiske
konsekvensene av ikke å innføre tiltak
og la overfisket fortsette, på sikt vil være
mer belastende for næringslivet enn det som er alternativet.
Dette gjelder også for dem som leverer varer
og tjenester til flåten. De er avhengige av at flåten
har inntjeningsevne og betalingsvilje. Det får flåten
når det fiskes på bestander som er i god forfatning.

Jeg forutsetter dessuten at norske
næringsaktører i dag har fått med seg
budskapet fra Regjeringen og har ryggrad både
moralsk og finansielt til ikke å drive økonomisk samkvem
med aktører som tar del i uregulert fiske på regulerte
bestander i Barentshavet.

