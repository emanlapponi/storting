 Selv om denne stortingsmeldingen først og fremst omfatter årene 2003 og 2004, er en del saker også fra 2005 tatt inn i meldingen. I forhold til førstehåndsomsetningen er det særlig to saker som har stått i fokus de siste årene. Det er prøveprosjektene om langsiktige avtaler og om meklingsinstans. I forhold til langsiktige avtaler er det som nevnt i meldingen lagt til rette for et prøveprosjekt både i hvitfisksektoren og i pelagisk sektor. Når det gjelder etableringen av en meklingsinstans, som Stortinget ved behandling av St.meld. nr. 19 for 2004-2005 om marin verdiskaping oppfordret næringen til å etablere, kan jeg informere om at dette nå synes å være på plass. Det er enighet mellom salgslagene og landindustrien om hvordan nemndene skal være sammensatt, og det gjenstår nå kun praktiske avklaringer før meklingsinstansen kan tre i kraft. Næringen er enig om at det skal opprettes to meklingsinstanser, en for hvitfisk og en for pelagisk. Denne enigheten ble nådd etter at meldingen ble lagt fram i desember, slik at dette naturlig nok ikke framgår av stortingsmeldingen.




I tråd med avtalen som ble inngått mellom salgslagene og landindustrien i fjor sommer, skal de første tolv månedene for meklingsinstituttet konsentreres om prisfastsettelsen. I denne perioden skal det også klarlegges hva slags andre forretningsmessige forhold man mener det kan være grunn til å bringe inn under meklingsinstituttet, med sikte på at dette skal implementeres ett år etter at meklingsinstansene startet opp. Ettersom prøveprosjektet har blitt noe forsinket i forhold til det som var forutsatt i avtalen mellom partene, har partene blitt enige om at alle frister skal forskyves i forhold til det, og det innebærer at intensjonene i prosjektet ivaretas på en god måte.




Både prøveprosjektet om langsiktige avtaler og prøveprosjektet om meklingsinstans skal evalueres når de er sluttført, og de vil inngå som en viktig del av stortingsmeldingen om gjennomføringen av råfiskloven, som skal legges fram for Stortinget i 2007. Dette er to viktige prosjekter i forhold til førstehåndsomsetning av fisk, og det vil bli interessant å se hva slags konklusjoner som kan trekkes etter at prøveprosjektene er evaluert.




Når det gjelder saken om EU-fartøyenes rett til å transittere fisk gjennom Norge, er det i meldingen redegjort for to prinsipielle spørsmål som gjenstod å løse. Disse spørsmålene er nå løst, og utfallet ble slik som vi ønsket. Det vil si at fisken skal veies ved landing, og at transitt kun skal være tilgjengelig for EU-fanget fisk. Vi venter i øyeblikket på en tilbakemelding fra kommisjonen om de mer konkrete detaljene. Som det nå ser ut, er det grunn til å tro at en iverksettelse er rett rundt hjørnet.




Komiteen har i sin innstilling enstemmig vist til at fjoråret endte med ny eksportrekord. Dette er svært gledelige resultater, og det ser så langt bra ut i år også. Selv om det er mange ting som går bra, er det også utfordringer. Komiteen viser til viktigheten av bedre markedsadgang for norsk sjømat, og at myndighetene må fortsette å intensivere dette arbeidet. Jeg kan bekrefte at Regjeringen står på i markedsspørsmålene. Dette er krevende spørsmål.




I januar bestemte USA seg for å forlenge antidumpingtiltakene mot fersk rund laks fra Norge. Det skjedde på tross av sterk norsk mobilisering i forkant. Når det gjelder antidumpingsaken vis-à-vis EU, er prosessen med innbringelse av saken for WTO i godt gjenge. Når det gjelder WTO-forhandlingene, forfølger Regjeringen aktivt både de defensive interessene vi har på landbruk, og de offensive interessene vi har i forhold til NAMA, inkludert sjømat.




Jeg har ellers merket meg at komiteen ønsker en gjennomgang av de erfaringene man har med den nye organiseringen av Eksportutvalget for fisk. Jeg legger til grunn at det foreløpig er gått noe kort tid siden Eksportutvalget ble omdannet, i september i fjor, og at vi bør vente litt lenger før evalueringen av denne omorganiseringen gjøres. Det skal vi selvfølgelig komme tilbake til Stortinget med.




