  Spørsmålet er nok ikke like
enkelt som representanten Løvik gir uttrykk for. Det er
nemlig slik at kalkulasjonsrenten beregnes fra prosjekt til prosjekt
når det er snakk om større prosjekt av denne størrelsesorden.
Det er med andre ord ikke gitt at 4 pst.
er den renten som vil bli brukt ved Stad skipstunnel-prosjektet.

Kystverket har fått i oppdrag av Fiskeridepartementet å gjøre
disse beregningene til neste år, og saken vil, som nevnt,
bli lagt fram for Stortinget i 2006.

I spørsmålet viser representanten
Løvik til en kalkulasjonsrente på 5 pst., som
ble benyttet i et forprosjekt i 2001, og da ble nytte-kostnadsbrøken
0,94. I 2003 hadde man en kvalitetssikring av disse beregningene,
og da benyttet man en kalkulasjonsrente på 9 pst. I tillegg
hadde man noe økte kostnader i forhold til 2001,
og dette gav da en nytte-kostnadsbrøk på mellom
0,5 og 0,3. Det viser litt av kompleksiteten. Det er ikke bare å sette
inn 4 pst. istedenfor 5 pst. og få ut svaret i andre
enden.

