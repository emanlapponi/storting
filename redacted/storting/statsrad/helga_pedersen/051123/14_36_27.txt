  I 2001 ble det ferdigstilt et forprosjekt
for en skipstunnel gjennom Stad, og en konsekvensutredning
ble sendt på høring. Det har senere vært
orientert om Stad skipstunnel i St.prp. nr. 1 for Fiskeri- og kystdepartementet.
I St.meld. nr. 24 for 2003–2004 Nasjonal
transportplan 2006–2015 ble det vist til at nytte-kostnadsberegninger
tilsier at prosjektet ikke er samfunnsøkonomisk
lønnsomt. Det ble likevel lagt til grunn at man
skulle fortsette arbeidet med å vurdere Stad skipstunnel,
da en nytte-kostnadsanalyse ikke nødvendigvis
fanger opp alle positive virkninger av prosjektet.

Et prosjekts nytte- og kostnadsvirkninger oppstår
på ulike tidspunkt, og for å kunne sammenlikne
og summere disse virkningene er det behov for en kalkulasjonsrente.

Kalkulasjonsrenten er en av flere faktorer
som vil påvirke lønnsomhetsvurderingen av et prosjekt.
Beregningene i Nasjonal transportplan 2006–2015
var basert på tidligere retningslinjer fra Finansdepartementet
samt utredninger fra eksterne miljøer av risiko tilknyttet
infrastrukturprosjekter.

I ettertid har Finansdepartementet kommet med
nye retningslinjer for fastsetting av kalkulasjonsrenten. I utgangspunktet
skal det benyttes en normalrente på 4 pst. for offentlige
tiltak med moderat risiko. For tiltak der det er rimelig å anta
en større risiko, kan det være riktig å benytte
en høyere kalkulasjonsrente, eksempelvis 6 pst. Det generelle
risikotillegget gjøres imidlertid ikke gjeldende for
de prosjekter som faller inn under statens regler for ekstern
kvalitetsrisiko. Risiko skal i slike tilfeller vurderes konkret
i hvert enkelt tilfelle. Dette vil bl.a. gjelde for Stad skipstunnel.

I forbindelse med Stortingets behandling av
statsbudsjettet for 2005 ble det bevilget 5 mill. kr til Kystverkets videre
arbeid med å klarlegge grunnlaget for en eventuell anbudsinnhenting
for Stad skipstunnel. Kystverkets arbeid vil også inkludere
oppdaterte nytte-kostnadsberegninger der det blir tatt høyde
for de nye retningslinjene for fastsetting av kalkulasjonsrente.
Som det er varslet i St.prp. nr. 1 for 2005-2006 for Fiskeri- og
kystdepartementet, vil spørsmålet om realisering
av Stad skipstunnel bli lagt fram for Stortinget neste år.

