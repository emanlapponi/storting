 

[11:28:33]

: Det er viktig å ha et tilgjengelig og godt akuttilbud når behov oppstår – bl.a. ved større høytider. Kommunen har ansvar for å sørge for at personer som oppholder seg i kommunen, får nødvendig helsehjelp. Dette innebærer bl.a. å ha et system som ivaretar øyeblikkelig hjelp hele døgnet. Det er også kommunens ansvar å organisere både fastlegeordning og legevakttjeneste i og utenfor fastlegekontorenes åpningstider.


Å ivareta dette ansvaret forutsetter god kommunal ledelse av legevakten. Lokale forhold er forskjellige, og det er en forutsetning at kommunen ser og planlegger sine deltjenester samlet. Fastlegene er sentrale aktører både fordi det forventes at de skal delta i legevakt, og fordi den enkelte fastlege har ansvar for øyeblikkelig hjelp-tilbud til sine egne listeinnbyggere i kontortiden. Fastlegene plikter å ha kollegiale fraværsordninger for å dekke kortvarig fravær.


Kommunen har primært to verktøy for å planlegge fastlegenes ressurser: Det ene verktøyet er de individuelle fastlegeavtalene, der både åpningstider og deltakelse i legevakt kan avtales, og det andre er det lokale samarbeidsutvalget, LSU, der kommunen og fastlegene har dialog om driften av fastlegeordningen. Det vil være naturlig at også legevakt er et tema på disse møtene.


Legevakten skal håndtere akutte hendelser som ikke kan vente til neste dag. Tilgjengeligheten til fastlegekontorene har stor betydning for pågangen til legevakten – avhengig av om fastlegene har nok kapasitet i time-samme-dag-tilbudet, og om innbyggerne benytter seg av dette.


Når kommunen planlegger legevakttjenesten, skal dette baseres på en risiko- og sårbarhetsanalyse. ROS-analysen skal omfatte mulige scenarioer, inkludert fravær av fastleger i ferier og høytider, og sesongvariasjoner i sykelighet, f.eks. influensaepidemier. ROS-analysen må også omfatte behov for nødvendige bakvaktordninger.


Det er ved å ivareta disse vurderingene og konsekvensene av dem at kommunen kan sikre nødvendig kapasitet i øyeblikkelig hjelp-tilbudet til innbyggerne i kommunen, også ved større høytider.


 

[11:31:41]

: Det er litt ulike problemstillinger som representanten her tar opp. Det er mer generelle utfordringer med legevaktordningen og fastlegeordningen, og julehøytidsutfordringene. Jeg tenker at julehøytidsutfordringene er noe som en først og fremst må løse lokalt og sikre, og være klar over at i den tiden er det mange fastlegekontorer som ikke har åpent, og dermed øker presset på legevaktkontorene, og at en lokalt planlegger det godt.


Så er det helt riktig at det også er slik at det er grunn til å tro at mange oppsøker legevakten i tilfeller hvor de heller burde ha oppsøkt fastlegen sin, og at fastlegene må bli mer tilgjengelig. Det er også et ansvar som kommunene har og må jobbe med, sammen med fastlegene, gjennom de samarbeidsordningene som er etablert.


Så jobber vi også med å etablere bedre kvalitet og standard på legevaktordningen. Der har vi nettopp fått Olsen-utvalgets anbefalinger som nå er sendt på høring.


 

[11:33:03]

: Hvis du er frustrert over din egen fastlege, er det enkelt: Da går du inn på helsenorge.no og bytter fastlege hvis du har mulighet til det. Det er det mest radikale du kan gjøre. Men du kan også gi beskjed hvis du er misfornøyd med tilgjengeligheten til fastlegen din, i første omgang til fastlegen og be om forbedringer der.


Vi har nå også etablert et felles nasjonalt legevaktnummer som gjør legevakten mer tilgjengelig. Jeg vil også anbefale at en ikke nødvendigvis bare drar direkte til legevakten, men at en ringer på forhånd, undersøker og ber om råd. Veldig ofte vil en kunne få svar der på de spørsmålene en har, og en kan f.eks. også få råd om når en bør komme, at en ikke kommer akkurat når det er lengst ventetid. Så er det også sånn at legevakten har et ansvar for å prioritere sine pasienter, og noen ganger må vi som er pasienter, være tålmodige fordi det er andre som er sykere og trenger hjelp før.






                

