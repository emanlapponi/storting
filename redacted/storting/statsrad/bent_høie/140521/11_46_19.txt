 Jeg redegjorde grundig i mitt svar for hvordan denne beslutningsprosessen skal være videre. Det betyr for det første at vi skal ha et godt akuttilbud i Helse Midt-Norge. Det er forutsetningen, det er bunnplanken. Så vil berørte kommuner bli involvert, og det vil bli foretatt gode analyser og vurderinger av risiko, bl.a. knyttet til at en ikke får svekket beredskap som følge av samtidighetskonflikt, som da berører spørsmålet knyttet til pasienttransport. Det er det først og fremst styret i Helse Midt-Norges ambulansetjeneste, som er nær på, som har forutsetningene for å vurdere, og så er helseregionen neste nivå som har ansvar for å sikre at ambulansetjenesten i Midt-Norge er på et forsvarlig nivå.


