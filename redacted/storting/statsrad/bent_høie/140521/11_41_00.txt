 Det er helt tydelig i foretaksloven at det er foretaksmøtet som tar denne typen beslutninger, og foretaksmøtet i helseregionen er helse- og omsorgsministeren. Det som også kommer klart fram i alt det arbeidet som er gjort fra dagens regjeringspartier i Stortinget knyttet til disse spørsmålene, er at en mener at det er de mer overordnede strukturene og prioriteringene i helsevesenet som skal legges i Nasjonal helse- og sykehusplan, men at det ikke er sånn at Stortinget skal være styre i alle sykehusene i Norge.


Når det gjelder om det er feil det som Sykehuset Telemark trekker fram i sitt punkt 1, så baserer det seg på en juridisk utredning. Den juridiske utredningen baserer seg på den praksisen som den rød-grønne regjeringen la seg på når det gjelder håndteringen av § 30. Jeg har sagt at for min del er dette et vesentlig spørsmål som jeg skal ta stilling til, men det er ikke feil å vise til at dette faktisk har vært praksisen under den rød-grønne regjeringen.






                

