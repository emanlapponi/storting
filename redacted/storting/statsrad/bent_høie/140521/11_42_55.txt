 Likeverdige helsetjenester til befolkningen er viktig, og det er et grunnleggende prinsipp at innbyggerne skal være trygge på å få kompetent hjelp når de trenger det.


Saken som representanten Valen tar opp, framkom som en del av en tiltakspakke som administrasjonen i Ambulanse Midt-Norge HF la fram for styret i helseforetaket som en del av årets budsjettbehandling. Ambulanse Midt-Norge har, som kjent, en samlet budsjettmessig utfordring på 25 mill. kr.


Tiltaksplanen handler konkret om justering eller tilpasning av beredskapen ved et antall ambulansestasjoner i Helse Midt-Norge, nærmere bestemt 7 av totalt 68 stasjoner, hvorav to i Sør-Trøndelag. Helse Midt-Norge presiserer at det ikke er tale om å legge ned eller fjerne ambulansestasjoner, men å tilpasse beredskapen. Det er følgende tiltak som vurderes:


å omgjøre en døgnbil til dagbil, som betyr at bilen kjører når trafikken er størst, dvs. mellom klokken 08.00–20.00


ved stasjoner som har to døgnbiler: vurdere å ta bort bil 2 ved stasjoner med et lavt antall oppdrag, eller


å redusere beredskapen i ferietiden


Ved de aktuelle stasjonene er det samlede kjøregrunnlaget, dvs. antall oppdrag og andel aktiv tid av samlet beredskapstid, relativt lavt. Ifølge Helse Midt-Norge er det dette som er årsaken til at de nevnte forslagene kan være hensiktsmessige, kostnadsreduserende tiltak.


Helse Midt-Norge understreker at listen over mulige tiltak ikke skal oppfattes som endelig. Det er administrasjonens og styrets forutsetning at tiltakene skal analyseres og planlegges i samarbeid med sykehusforetakene, dvs. Helse Møre og Romsdal HF, St. Olavs Hospital HF og Helse Nord-Trøndelag HF og i dialog med de berørte kommunene.


Dette betyr at det skal gjennomføres beredskapsanalyser basert på virksomhetsdata der bl.a. sannsynlighet for såkalte samtidighetskonflikter kan beregnes. I tillegg skal det gjennomføres risiko- og sårbarhetsanalyser av hvert enkelt tiltak og samlet konsekvens for beredskapen i området.


Det er helseregionene som har ansvar for dimensjonering av ambulansetjenesten, sånn at de sikrer forsvarlig akuttmedisinsk beredskap. Jeg vil selvfølgelig legge til grunn at Helse Midt-Norge sikrer et forsvarlig tilbud til befolkningen i regionen innenfor de økonomiske rammene som Stortinget har stilt til rådighet.


