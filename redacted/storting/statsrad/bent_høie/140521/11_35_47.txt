 Sykehuset Telemark har gjort et viktig arbeid med sin Utviklingsplan 2014–2016. Styret ved Sykehuset Telemark har nå gjort sitt vedtak. Saken skal sendes til Helse Sør-Øst. Jeg vil høre deres vurdering. Så skal den på mitt bord. Det har jeg vært, og er, tydelig på.


Å stanse alle endringer vil svekke pasienttilbudet, men det er mitt ansvar å påse at de endringer som skjer, er i tråd med regjeringens politikk.


Denne saken har departementet blitt holdt godt orientert om underveis av de mest sentrale partene i saken. Det er viktig at styrene lager nødvendige planer for å sikre god behandlingskvalitet i framtiden. Sykehuset Telemark har arbeidet lenge med denne utviklingsplanen. Vi kjenner innholdet godt.


Jeg har derfor uttalt tidligere at jeg i utgangspunktet ikke vil stoppe arbeidet med planene. Jeg skal ta en vurdering av planene, nå som vedtaket er fattet i Telemark. I regjeringsplattformen slår vi fast at det er kvalitets- og pasientsikkerhetshensyn som skal begrunne endringer i akutt- og fødetilbud. Jeg vil være sikker på at det er hensynet til pasientene, og tjenestene man kan tilby dem, som ligger bak Sykehuset Telemarks planer.


Jeg er imidlertid opptatt av å få en rask endelig avklaring, ikke minst av hensyn til de berørte ansatte – men også av hensyn til pasienter som fortjener en forsikring om at de har et godt og trygt helsetilbud.


Alle skal ha trygge og gode helsetjenester. Da er det nødvendig å se på hvordan sykehusene skal utvikle seg for å møte framtidens behov.


Endringer skal være endringer som er til det beste for pasienten.


