 Det er ingen som kommer til å få en eneste krone av disse 255 mill. kr uten at de behandler pasienter, så la det være slått fast. Vi har nettopp fått en rapport som forteller oss at de private aktørene på rusfeltet gir betydelig mer behandling per krone enn det en gjør i det offentlige. Vi vet dessuten at det er betydelig ledig kapasitet hos private rusinstitusjoner. Den raskeste og mest effektive måten å omsette disse pengene på til det de handler om, nemlig behandling av pasienter, er å gjøre akkurat det som regjeringen har gjort: øremerke disse pengene for å bruke dem til å kjøpe ledig kapasitet hos private aktører. Hadde en gjort sånn som den rød-grønne regjeringen og opposisjonen ønsket – etter at vi hadde klart å prioritere pengene til rusfeltet – nemlig å bruke disse pengene innenfor det offentlige systemet, hadde vi risikert at vi hadde fått færre behandlingsplasser for pengene, og at det hadde tatt lengre tid før de rusavhengige fikk behandling.


