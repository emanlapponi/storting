 Alle rusavhengige har de samme pasientrettighetene uavhengig av hvor i landet de bor. De som har et rusproblem, skal sikres tjenester av god kvalitet, og tjenestene skal være tilgjengelige. Denne regjeringen har på kort tid økt oppmerksomheten betydelig på rusfeltet generelt, og når det gjelder de rusavhengiges behov for behandling, spesielt. Arbeidet med opptrappingsplan på rusfeltet er nå godt i gang. Tjenestene vil være et sentralt element i planen. Så har vi gjeninnført den «gylne regel» for helseforetakene – at den årlige veksten skal være større innen tverrfaglig spesialisert behandling for rusavhengige og psykisk helsevern enn i somatikken. Videre har vi gjeninnført de øremerkede midlene til kommunene, dvs. midlene som den tidligere regjeringen hadde lagt inn i de frie midlene til kommunene, og dermed ikke sikret at dette gikk til tilbudet til rusavhengige.


Vi skal styrke kapasiteten innen tverrfaglig spesialisert behandling med 200 nye plasser kjøpt fra ideelle virksomheter. Alle de regionale helseforetakene vil kunngjøre anskaffelser i løpet av våren slik at nye avtaler med ideelle virksomheter kan være på plass i løpet av året. Vi skal innføre fritt behandlingsvalg – først innen rus og psykisk helsevern. Vi tar sikte på at dette skjer i løpet av 2015.


Som representanten Knutsen sier i spørsmålet, har regjeringen òg styrket basisbevilgningene til de regionale helseforetakene med 255 mill. kr. Disse midlene skal brukes til ytterligere anskaffelser innen tverrfaglig spesialisert behandling, psykisk helsevern og rehabilitering, og på den måten vil det offentlige tilbudet til denne gruppen òg styrkes. Anskaffelsene skal gjennomføres nettopp fordi vi registrerer at for mange rusavhengige må vente for lenge. Da er det viktig at vi tar i bruk den ledige kapasiteten som er ved private, ideelle rusvirksomheter.


Når Helse Nord nå skal gjennomføre en anskaffelse på rusfeltet blant private aktører, er målet å styrke tilbudet i hele Helseregion Nord. På nåværende tidspunkt er det ikke mulig å si hvilke aktører som vil få avtale, og hvor disse er plassert geografisk.


Ventetiden til tverrfaglig spesialisert behandling i Helse Nord har gått ned de senere årene. Likevel er det altfor mange som venter altfor lenge. Jeg forventer – når en får tatt i bruk disse midlene – at ventetiden skal gå ytterligere ned.


