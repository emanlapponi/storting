 Et flertall i Stoltenberg-utvalget foreslo et tidsbegrenset forsøksprosjekt der behandling med heroin skulle inkluderes i LAR, legemiddelassistert behandling. Norges forskningsråd ble bedt om å arrangere en nasjonal konsensuskonferanse om heroinassistert behandling. Panelet konkluderte enstemmig med at de ikke fant godt nok grunnlag for å innføre heroinassistert behandling i Norge.


I forbindelse med Stortingets behandling av rusmeldingen, Meld. St. 30 for 2012–2013, uttalte en samlet komité følgende:


«Komiteen er enig i at heroinassistert behandling ikke skal tillates. Komiteen mener rusbehandling gjennom medikamentfrie behandlingstilbud eller LAR er bedre alternativer også for de mest hjelpetrengende rusavhengige.»


Jeg tar derfor utgangspunkt i at det er et bredt flertall på Stortinget som ikke vil tillate heroinassistert behandling, noe også denne regjeringen legger til grunn.


Regjeringen mener det er viktigere å styrke allerede iverksatte tiltak og tjenester som kan nå denne gruppen rusavhengige. I løpet av 2014 skal de regionale helseforetakene kjøpe 200 nye behandlingsplasser fra ideelle virksomheter. Det gjelder også plasser til de mest hjelpetrengende.


I tillegg skal helseforetakene kjøpe økt kapasitet for 255 mill. kr innen psykisk helsevern, rus og rehabilitering fra private og ideelle virksomheter.


Videre skal spesialisthelsetjenesten i alle helseregioner, i samarbeid med kommunene, etablere lavterskel-LAR for den mest hjelpetrengende gruppen opiatavhengige.


Regjeringen har sagt vi vil etablere mottakssentre i de største byene, og vi har bl.a. øremerket over 340 mill. kr i 2014 for at kommunene skal kunne bygge opp bedre tilbud.


Alle disse tiltakene vil også kunne fange opp rusavhengige med særlige hjelpebehov.


Jeg har kontaktet Helse Vest i forbindelse med representanten Grungs spørsmål, og de uttaler følgende:


«De strategiske forskningsmidlene som er gjort tilgjengelige innenfor helseforetaksstrukturen skal benyttes i tråd med de politiske føringene fra Helsedepartementet. En eventuell forskningsinnsats innenfor helseforetaksstrukturen som utreder hvordan opiatavhengige responderer på behandling med ulike godkjente medikamenter (som omfatter metadon og buprenorfin), er i tråd med departementets og Stortingets intensjoner. I Helse Bergen er det derfor kun aktuelt å søke om finansiering til, og evt. gjennomføre studier, der man undersøker effekter omkring bruk av godkjente LAR-medikamenter som buprenorfin og metadon.»


Med bakgrunn i redegjørelsen fra Helse Vest har jeg tillit til at de håndterer søknad om forskningsmidler på rusområdet i tråd med de nasjonale føringene og regelverkene som eksisterer på området.


