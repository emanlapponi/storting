 Hvis det var episoden knyttet til utstyr og lokalene – som representanten har tatt opp i et tidligere spørsmål – som var bakgrunnen for det forrige spørsmålet, har jo representanten fått svar på det tidligere. Det er helt klart at den måten det ble håndtert på, ikke var akseptabelt. Det svarte også justisministeren – på vegne av meg – i Stortinget.


Jeg oppfatter det slik at dette er det blitt ryddet opp i, at en nå har en god dialog, at det skal være et nytt møte den 27. november, at også ledelsen i Helse Sør-Øst er med på å bidra til at dialogen mellom Sykehuset Telemark og Tinn kommune er god, og at en også utforsker mulighetene for å ha aktiviteter i de lokalene i Rjukan sykehus som blir ledige – enten det er utvidede kommunale aktiviteter, eller det f.eks. er private aktører som kommer inn der med aktiviteter. Dette er vi positive til, og det bidrar også Helse Sør-Øst til.






                

