 Sykehuset Telemark holder på å omstille driften på Rjukan. De opplyser at det kan oppstå utfordringer fram mot avvikling av indremedisinsk akuttfunksjon og sengepost 20. juni 2015, etter hvert som noen ansatte nå søker nye jobber. Det er positivt dersom ansatte får nye jobber i sitt nærmiljø. Det samme gjelder omlegging som sikrer ny poliklinisk aktivitet og dagaktivitet ved Rjukan sykehus. Det at kompetanse forsvinner fra sykehuset, gjør at det kan bli nødvendig gradvis å benytte Notodden sykehus i større grad fram mot juni 2015. Jeg har imidlertid merket meg at ordføreren i Tinn har sagt at de ikke ønsker å tappe sykehuset for ressurser før oppgaver skal flyttes fra sykehuset, og vil ta hensyn til dette i sine ansettelsesprosesser. Det er bra, og jeg legger til grunn at Sykehuset Telemark og Tinn kommune får til et samarbeid her som sikrer en hensiktsmessig overføring av kompetansen.


Jeg har fått opplyst at fra 1. oktober er Notodden sykehus rustet opp med akuttberedskap og senger for å kunne avhjelpe Rjukan sykehus ved driftsutfordringer, og ambulanseberedskapen i Tinn kommune er styrket. Jeg er orientert om at Sykehuset Telemark har oppdatert plan for akuttberedskap og prehospitale tjenester. Styret godkjente denne 29. oktober, men ba samtidig om at planen ble oppdatert og fornyet ved behov.


Sykehuset Telemark vil fortsatt ha et spesialisthelsetjenestetilbud på Rjukan. Jeg mener imidlertid at det er positivt dersom ansatte får andre jobber, særlig hvis dette er i kommunehelsetjenesten i Tinn og omliggende kommuner. Jeg vil understreke at Sykehuset Telemark har ansvar for å sørge for at tjenestetilbudet i Rjukan sykehus til enhver tid er trygt og forsvarlig, og at sykehuset ivaretar å prioritere oppgaver som er avtalt med kommunen, fram til kommunen kan overta.


Sykehuset Telemark opplyser at klinikkledelsen i samarbeid med sin faglig ansvarlige overlege ved Rjukan sykehus evaluerer situasjonen daglig og før hver helg, dvs. ser om nødvendig kompetanse er tilgjengelig på Rjukan sånn at pasientene kan tas imot den dagen – eller ikke, sånn at pasientene eventuelt må sendes til Notodden. Dersom situasjonen når det gjelder leger og sykepleiere, ikke tilfredsstiller de minimumskravene som Sykehuset Telemark har vedtatt, vil pasientene bli omdirigert til Notodden sykehus. Sykehuset i Notodden har fra 1. oktober i år rigget til for å motta pasienter fra Tinn kommune og nabokommunene Vinje og Tokke. Fra samme dato er også ambulanseberedskapen økt i henhold til utviklingsplanen. Samtidig forutsetter jeg at Sykehuset Telemark gjør det som er mulig for å opprettholde tilbudet fram til 20. juni 2015, sånn at omleggingen skjer i tråd med tidsplaner som er lagt til grunn i utviklingsplanen.


