 Jeg tror det er helt åpenbart at en kommune som samarbeider med et sykehus, ikke skal ha behov for å lese avisen for å følge med på hva som skjer. Men jeg tror også at stortingsrepresentanter som engasjerer seg i denne saken, kanskje bør basere informasjonen på et bredere grunnlag enn på enkelte representanter eller på det som står i avisene. Det er jevnlig møter med kommunen og Sykehuset Telemark, der en bidrar til å holde kommunen oppdatert på endringer. Det er avtalt nytt møte med Tinn kommune og Sykehuset Telemark 27. november 2014, og det er også gode møter der med kommunalsjef og klinikksjef.


Sykehuset Telemark informerer både fastleger og kommunelegen om endringer som har betydning for pasientlogistikk og pasienttilbud, og Helse Sør-Øst har også tatt et ansvar for å bidra inn i den dialogen som er mellom kommunen og Sykehuset Telemark.


