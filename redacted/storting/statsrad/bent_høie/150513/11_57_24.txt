 Omstillingen ved Rjukan sykehus har vært krevende. Sykehuset Telemark har hele tiden vært opptatt av at omstillingen skulle skje på en forsvarlig og sikker måte. Sykehuset har oppgitt at de har gjennomført ROS-analyser av elementene i utviklingsplanen, at det ble utarbeidet en fornyet plan for prehospitale tjenester, og at det ble utarbeidet en ROS-analyse for Seksjon øvre Telemark, som også omfatter Rjukan sykehus.


Ifølge Sykehuset Telemark har en det siste halve året vurdert pasientbelegg og tilgjengelige ansatte på Rjukan minst én gang per uke. De har vurdert faglig forsvarlighet med mottak av akuttpasienter og oppfølgingen av inneliggende pasienter. Dette har medført at akuttmottaksfunksjonen i en periode har vært overført til Notodden.


I tilsynet konkluderte fylkesmannen med at det er funnet avvik som nettopp gjelder at det ikke er gjennomført adekvat risiko- og sårbarhetsvurdering for omstillingen. Det påpekes at Sykehuset Telemark heller ikke har fulgt opp med vurderinger av behov for risikoreduserende tiltak under omstillingen, og at det har vært mangelfull bruk av avvikssystemer i prosessen.


Dette er selvsagt uheldig. Til tross for at Fylkesmannen har avdekket avvik i risiko- og sårbarhetsvurderingen knyttet til omstilling, er Fylkesmannens konklusjon at dette ikke har gått ut over forsvarligheten i pasientbehandlingen. Det er jeg glad for.


Tilsynet ble gjennomført i en krevende periode med stor belastning på de ansatte. Ledelsen, i samråd med hovedverneombud og Arbeidstilsynet konkluderte til slutt med at det ikke lenger var forsvarlig å opprettholde driften av akuttmottaket på Rjukan. Denne funksjonen ble derfor flyttet til Notodden fra 16. mars 2015, samme dag som vurderingen ble gjort. Det uanmeldte tilsynet skjedde samme dag.


Fylkesmannen kommenterer nettopp at mye av det som kom fram under tilsynet, gjaldt forhold knyttet til arbeidsmiljø, som ikke hører inn under Fylkesmannens myndighetsområde.


Det er helseforetakene som har ansvaret for at omstillingsprosesser skjer på en forsvarlig måte, og det er Helsetilsynet som har tilsynsansvar for dette. Jeg mener at dette er en riktig arbeidsfordeling. Sykehuset Telemark må svare Fylkesmannen på hvordan de ivaretar internkontroll, kvalitetssikring og risikoanalyser under den videre driften på Rjukan. Jeg opplever at konklusjonene fra Fylkesmannen viser at det ikke er samsvar mellom mine forventninger til det som bør gjøres av risikovurderinger og oppfølging av disse, og det som er gjort i denne prosessen. Parallelt med at Sykehuset Telemark svarer Fylkesmannen, vil jeg be Helse Sør-Øst om å redegjøre for på hvilken måte de har fulgt opp det at det skulle gjennomføres ROS-analyser i forkant av omstilling.


