 Den aktuelle videreutdanningen i ultralyddiagnostikk for jordmødre er viktig for å sikre at vi har nødvendig kompetanse innenfor ultralyd blant jordmødre i Norge. Helse- og omsorgsdepartementet har derfor gitt Helse Midt-Norge i oppdrag å videreføre og finansiere denne særskilte videreutdanningen.


Det er uvanlig at videreutdanninger blir finansiert på denne måten. Vanligvis blir disse finansiert over Kunnskapsdepartementets budsjett. På bakgrunn av sine rammebevilgninger vurderer utdanningsinstitusjonene hvilke utdanninger de skal tilby, og hvordan de skal innrette disse. Jeg kan derfor forstå at representanten stiller spørsmålet.


Slik jeg oppfatter det, ligger det en antydning i spørsmålet om at det vil kunne være en forbedring om ansvaret for finansieringen blir flyttet til Kunnskapsdepartementet. Representanten går imidlertid ikke nærmere inn på bakgrunnen for dette.


Jeg mener det viktigste må være å sørge for at denne videreutdanningen rett og slett videreføres, slik at tjenesten har tilgang til denne kompetansen. Når Helse Midt-Norge har ansvaret for finansieringen, kan de tilpasse utdanningen til det som er det faktiske behovet i tjenesten.


Dersom videreutdanningen skulle vært finansiert av Kunnskapsdepartementet, ville finansieringen inngå i institusjonens rammebevilgning. I så fall ville det vært universitetet som sto ansvarlig for å avgjøre dimensjoneringen av studieplasser, innholdet i utdanningen og – i siste instans – om utdanningen skal tilbys. Videreutdanningen ville da blitt vurdert som en del av det helhetlige utdanningstilbudet ved NTNU, på linje med institusjonens øvrige utdanninger.


Jeg kan vanskelig se at det vil være umiddelbare fordeler for den aktuelle videreutdanningen dersom ansvaret blir flyttet over til Kunnskapsdepartementet. Jeg legger da til grunn at Helse Midt-Norge også i fortsettelsen vil ha ansvaret for å drive denne videreutdanningen.


