 Det er helt riktig at hvis et helseforetak har planer eller legger beslutninger som jeg mener ikke er i tråd med regjeringens politikk eller det som er nasjonale føringer, så griper jeg inn i det. Det som representanten tar opp, er imidlertid en situasjon der bemanningssituasjonen gjør det vanskelig for sykehusets ledelse å kunne stå inne for forsvarligheten i det tilbudet som er.


Da tror jeg representanten må ta inn over seg – det tror jeg vi alle må ta inn over oss – at et sykehus der det er besluttet at tilbudet skal legges ned, vil ha større rekrutteringsutfordringer enn andre. Det er den lokale ledelsen som må vurdere dette, og jeg er veldig opptatt av at den type situasjoner ikke skaper ikke-planlagte fall i tilbudet på et sykehus gjennom at man f.eks. skulle gått inn i julen uten å ha planlagt for dette, eller at en skulle gått inn nå i våren uten å planlegge for den situasjonen som er der da – da øker man risikoen for pasienten.






                

