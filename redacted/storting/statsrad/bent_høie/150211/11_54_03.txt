 Jeg må forholde meg til den siste gjennomgangen som styret i Sykehuset Telemark hadde 29. oktober 2014, der de godkjente direktørens oppdaterte plan for akuttberedskap og de prehospitale tjenestene, og der styret ba direktøren oppdatere og fornye planen dersom det er behov for dette.


Sykehuset Telemark har gått gjennom bemanningssituasjonen framover og oppgir at det allerede nå er nødvendig å gjøre endringer i akuttfunksjonen for indremedisin for å tilfredsstille kravet til forsvarlighet. Fra 7. april til 20. juni vil det kun være akuttfunksjoner i indremedisin på Rjukan på dagtid. De indremedisinske sengene ved Rjukan sykehus videreføres til 20. juni, som planlagt. Sykehuset Telemark opplyser at det fra og med 1. mars 2015 vil være to døgnambulanser tilgjengelig både i Tinn og i Vinje. Ordningen innføres for ikke å risikere samtidighetskonflikter. Sykehuset Telemark opplyser at beredskapen representerer en økning i kapasiteten på ti ganger det som er det estimerte behovet.


Vurderingen knyttet til daglig drift er det Sykehuset Telemark som gjør. Omstillingssituasjonen har gjort det vanskelig for Sykehuset Telemark å følge sin opprinnelige plan. Dette burde det vært tatt forbehold om i utviklingsplanen. Når det gjelder de prehospitale tjenestene, kommer jeg til å følge med på utviklingen og ta en gjennomgang av status før omstillingen er endelig gjennomført 20. juni. Foreløpig legger jeg til grunn at ordningen som Sykehuset Telemark legger opp til, er tilstrekkelig.


