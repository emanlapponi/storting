 Regjeringens helse- og sykehusplan vil gi Stortinget en god statusoversikt over utfordringer i spesialisthelsetjenesten og gjøre det mulig for Stortinget å ta de viktigste beslutningene om hvordan helsetjenesten skal utvikles. Planen skal skissere de overordnede prinsipper for utvikling og organisering av sykehus og øvrige spesialisthelsetjenester. Den skal utarbeides med utgangspunkt i pasientens behov, bygge på oppdatert kunnskap og på de strategier og planer som er utviklet i helseregionene.


Helse- og sykehusplanen skal beskrive dagens ulike typer sykehus med vekt på pasientopplevd kvalitet og behandlingskvalitet, kapasitet, effektivitet, ansvars- og oppgavefordeling, samhandling med kommunenes helse- og omsorgstjeneste og lokalsamfunnets behov for trygghet og beredskap.


Regjeringen ønsker med denne planen å skissere nasjonale prinsipper og rammer for ulike typer sykehus og sykehusstruktur. Deretter er det helsemyndighetene som skal nedfelle de prinsippene i faglige kriterier og kvalitetskrav som kan stilles til virksomhetene for framtiden.


I nasjonal helse- og sykehusplan kommer jeg ikke til å legge opp til at Stortinget skal definere oppgavene i det enkelte konkrete sykehus, eller lokalisering av det enkelte sykehus i landet.


Helseforetakene vil også i framtiden har ansvaret for å planlegge og gjennomføre det utviklings- og omstillingsarbeidet som er nødvendig for å imøtekomme de nasjonale prinsippene og føringene som er blitt lagt av Stortinget gjennom en nasjonal helse- og sykehusplan.


Stortinget må ikke ta over ansvaret til styret og ledelsen i helseforetakene. Jeg ønsker at Stortinget skal ha en større betydning når det gjelder å ta de overordnede beslutningene, der vi er sikret en mer demokratisk forankring av utviklingen av spesialisthelsetjenesten. Men det er helseforetakene som må ha muligheten til å gjennomføre både utviklings- og endringsarbeidet som er riktig og nødvendig ut fra lokale behov og forutsetninger, innenfor de rammene som Stortinget har trukket opp.


