 Representanten Toppe har deltatt i den helsepolitiske debatten i mange år – ikke minst med meg. Vi har i fellesskap ment at det er behov for å utvikle en nasjonal helse- og sykehusplan. Det arbeidet er nå i gang. Jeg er også ganske overbevist om at representanten Toppe i de utallige debattene vi har hatt om dette temaet, har fått med seg at jeg aldri har gitt uttrykk for at Stortinget skal fungere som et styre for alle landets sykehus, der alle avdelinger og spørsmål om opprettelse og nedleggelse av den enkelte avdeling skal behandles i Stortinget. Det vil være stikk i strid med den styringsmodellen som Høyre har ønsket, noe som det allerede er gitt uttrykk for.


Den referansen som oftest er gitt i en beskrivelse av hvordan en nasjonal helse- og sykehusplan skal fungere, i disse debattene som også Kjersti Toppe har deltatt i, er referansen til stortingsmeldingen om fødselsomsorgen. Det vet representanten Toppe veldig godt. At Senterpartiet ønsker å gjøre Stortinget til et plenumsstyre for alle sykehusene i Norge, det får i så fall være Senterpartiets politikk, men det har aldri vært Høyres politikk eller regjeringens politikk, verken før eller etter valget.


