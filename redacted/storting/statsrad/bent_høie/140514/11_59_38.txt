 Representanten Toppe foretar nå en bevisst utvelgelse av enkeltsitater, uten å se dem i den sammenhengen som de er satt i. Selvfølgelig skal Nasjonal helse- og sykehusplan gi en oversikt over status, men Nasjonal helse- og sykehusplan skal ikke være en statusoversikt, den skal også være en plan for hvordan helsetjenesten skal utvikle seg i årene framover. Men det er også fornuftig at en plan for hvordan helsetjenesten skal utvikle seg framover, inneholder en del som har en beskrivelse av hva som er situasjonen i dag. Det er normalt i forbindelse med andre planer, f.eks. Nasjonal transportplan, som inneholder en beskrivelse av hva som er situasjonen i dag, men også inneholder en beskrivelse av hvordan ting skal utvikle seg videre.


Planen vil også inneholde føringer for hvordan fødetilbudet skal være, for hvordan akuttilbudet skal utvikle seg i årene framover, og vil også inneholde ulike beskrivelser av hva de ulike typene sykehus og lokalmedisinske sentre bør inneholde av tilbud. Men det er en vesensforskjell mellom det og det å si at Stortinget skal beslutte innholdet i det enkelte, konkrete sykehus og … (presidenten klubber).






                

