 

[11:56:50]

: Utvikling av nye metoder, nye medisiner og nye behandlingsformer er grunnleggende positivt. Det gir muligheter for å behandle flere pasienter og nye pasientgrupper. Samtidig kan det være en utfordring å forene de mulighetene som den medisinsk-teknologiske utviklingen tilbyr, med de ressursene som helsetjenesten har til rådighet. Vi har derfor etablert nasjonale systemer og regler i Norge for å sikre likeverdig tilgang til legemidler i spesialisthelsetjenesten og gjennom de trygdebaserte refusjonsordningene.


Andre europeiske land står overfor akkurat de samme utfordringene knyttet til å forene muligheter og ressurser. Samarbeid mellom europeiske land på legemiddelområdet vil kunne være et bidrag til å dempe disse utfordringene. Temaet blir også regelmessig diskutert i de uformelle ministermøtene i EU og i møtene i OECD som vi deltar i.


Jeg er kjent med at WHO Europa vil invitere til et møte høsten 2016 om strategisk innkjøp av legemidler, med sikte på at europeiske land kan utveksle informasjon og lære av hverandre.


Også på nordisk nivå er det oppmerksomhet om disse spørsmålene, og i høst besluttet de nordiske ministrene i Nordisk ministerråd å kartlegge landenes erfaringer på legemiddelområdet og gjennom det identifisere muligheter for samarbeid framover. Norge har selvfølgelig stilt seg positivt til å bidra i dette arbeidet og levere vårt grunnlag for det.


Samtidig er det viktig å erkjenne at det er mange utfordringer knyttet til et internasjonalt innkjøpssamarbeid om legemidler. Land med stor farmasøytisk industri kan ha andre interesser enn land som primært kjøper fra denne industrien. Strukturelle forskjeller i organisering og styring av helsetjenesten kan også gjøre samarbeid på tvers av europeiske land komplisert.


Jeg mener at det er hensiktsmessig at Norge deltar aktivt i de eksisterende fora hvor disse spørsmålene blir diskutert, dvs. i uformelle ministermøter i EU, initiativ i regi av Verdens helseorganisasjon og ikke minst i Nordisk ministerråd. I lys av disse erfaringene kan vi vurdere hva som er mulig å få til av framtidig samarbeid på dette området i Europa.


 

[12:00:02]

: Norge er proaktiv på dette området i det arbeidet vi gjør. Både i de uformelle ministermøtene og i nordisk sammenheng er Norge et av de landene som er veldig positive til at dette er et område der man har samarbeid. Så det er ikke Norges vilje og initiativ som er utfordringene på dette området. Men det er likevel et komplisert område, fordi land har ulike interesser og ulike etablerte systemer, bl.a. for prioritering. Norge er et av de landene som over lang tid har utviklet gode systemer for prioritering, men også god kultur og forståelse for prioritering. Det er ikke nødvendigvis situasjonen i alle andre land.


Det er også sånn at mange andre land har andre måter å finansiere helsetjenestene på enn det man har i Norge, og derfor ikke har et så tydelig politisk styrt system som det vi har i Norge. Når en leser i avisen at midler er tilgjengelige i andre land, er nok det til dels riktig, men det er også innenfor veldig ulike systemer.


 

[12:02:01]

: Ja, absolutt. Det er ikke Norge det står på. Det tror jeg også mine kolleger i de nordiske landene er veldig klar over. Vi har et sterkt ønske om å få til dette. Der vi er nærmest å få det til, er i samarbeidet mellom Norge og Island, der vi allerede på en måte har kontakt for å jobbe nærmere sammen. Men det er nok ulike holdninger til dette også i de nordiske landene.


Jeg oppfatter at under representantens argumentasjon ligger det en forståelse for at vi ikke kan la legemiddelindustrien få lov til å diktere prisen på disse legemidlene, og det er jeg helt enig i. Det er en av grunnene til at vi i Norge har utviklet et system for innkjøp der vi kommer i en forhandlingsposisjon med legemiddelindustrien om disse spørsmålene. Men det må også innebære at vi noen ganger har vilje til å si nei hvis sammenhengen mellom effekt og pris på en del av de nye legemidlene ikke er god nok. Å si ja til noe i et norsk system vil alltid innebære at en sier nei til noe annet.






                

 

[12:03:41]

: I den senere tid har det vært oppmerksomhet om barn født av kvinner i legemiddelassistert rehabilitering og barn født med abstinenser. Blant annet har Barneombudet bedt om et møte om saken, og det har vi hatt.


Ifølge Helsedirektoratet foreligger det ikke dokumentasjon på at barn født av kvinner i LAR har fått skader, eller at det har blitt andre negative konsekvenser. Men vi vet ikke nok om hvordan det går med disse barna, og jeg er derfor enig i at det er behov for mer kunnskap om utviklingen hos barn født av mødre i LAR. I årets tildelingsbrev til Forskningsrådet er det tatt inn en føring om at det skal stimuleres til denne typen forskning.


Representanten Toppe, og flere andre, har stilt spørsmål om alle kvinner som er i LAR, eller som skal inkluderes i ordningen, blir tilbudt gratis prevensjon, slik Helsedirektoratet anbefaler i den nasjonale retningslinjen for gravide i LAR.


Jeg legger til grunn at relevante klinikker og institusjoner følger direktoratets anbefaling når det gjelder tilbud om gratis prevensjon. Det er det også redegjort for i mitt svar på spørsmål nr. 440 til skriftlig besvarelse fra representanten Toppe. Helsedirektoratet anbefaler videre at prevensjon bør finansieres av hjemkommunen eller gjennom en statlig ordning.


Jeg har bedt de regionale helseforetakene orientere om hvordan direktoratets anbefaling om å gi tilbud om gratis prevensjon til alle kvinner i LAR blir fulgt opp. Tilbakemeldingen viser at spørsmålet blir tatt opp, og at alle kvinner får tilbud om prevensjon, men det er ulikt om kostnaden dekkes av helseforetaket eller ikke. I noen tilfeller dekkes kostnaden av helseforetaket, mens den i andre tilfeller dekkes av sosialtjenesten, Nav, kommunen eller av LAR-pasienten selv.


Behovet for innsetting av langtidsvirkende prevensjon kan oppstå enten ved oppstart av LAR eller senere i behandlingsforløpet. Kostnader til innsetting av hormonspiral berører ulike finansierings- og inntektssystemer, alt avhengig av hvem som utfører tjenesten – en poliklinikk i spesialisthelsetjenesten, en privatpraktiserende gynekolog med avtale med spesialisthelsetjenesten eller pasientens fastlege.


Jeg vil på bakgrunn av det jeg har redegjort for, nå gi Helsedirektoratet i oppdrag å avklare finansieringsansvaret og sikre at LAR-kvinnene får en likeverdig tilgang til prevensjon i samsvar med den nasjonale retningslinjen.


 

[12:07:05]

: Jeg gir nå dette oppdraget til Helsedirektoratet, men jeg vil ikke konkludere i dag på hva som blir svaret. Men jeg er veldig enig med representanten når det gjelder den situasjonen som vi nå ser; at selv om vi har tydelige retningslinjer på dette området, er det ulik praktisering når det gjelder hvem som har finansieringsansvaret. Det praktiseres ulikt i hvilken grad pasienten selv må betale, og det oppfattes nok som at det er uklarhet rundt dette. Det er en oppskrift på at pasientene blir den tapende part. For dette er noe vi vet: Er det uklarhet om ansvar og ikke minst om hvem som skal ta ansvar for regningen, blir det ulik praksis – og det ser vi nettopp her. Så målsettingen med det arbeidet som nå igangsettes, må være at en finner en løsning som innebærer at det som er en helt klar faglig anbefaling, blir en realitet også for kvinnene i møte med LAR, nemlig at de blir tilbudt gratis prevensjon.


 

[12:09:12]

: Igjen: Jeg er helt enig i representantens beskrivelse av virkeligheten. Det å ha ordninger der den rusavhengige selv må oppsøke andre deler av helsetjenesten og betale egenandeler fordi vurderingene som skulle gis der, henvises videre, er en oppskrift på at dette går galt.


Vi vet også at mange kvinner som kommer inn i LAR, ofte har vært rusavhengige over lang tid. Det er en rusavhengighet som gjør at muligheten for å bli gravid ofte er svært liten, og med én gang en begynner på LAR, øker fertiliteten, og en blir lettere gravid – og det er noe som en kan få informasjon om. Det er ikke sikkert at en tenker på det hele veien, fordi en er vant med å være i en annen situasjon. Derfor er sannsynligheten for å bli ufrivillig gravid når en kommer på LAR, veldig mye større enn det en var vant til tidligere i livet. Det i seg selv er en viktig grunn til at dette spørsmålet blir avklart ved oppstart på LAR, og kvinnen kan få prevensjon hvis hun ønsker det.






                

