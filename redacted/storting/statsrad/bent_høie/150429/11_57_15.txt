 Helse- og omsorgstjenesteloven pålegger kommunen å sørge for at personer som oppholder seg i kommunen, tilbys nødvendig helse- og omsorgstjenester. Bestemmelsen korresponderer med tilsvarende rett etter pasient- og brukerrettighetsloven. Dette betyr at alle har rett til forsvarlig og adekvat tjenestetilbud fra kommunen, uavhengig av egen økonomi og uavhengig av eventuelle betalingsanmerkninger.


Trygghetsalarm er i utgangspunktet ingen lovpålagt tjeneste, men kan allikevel være svært viktig for brukeren. Tildeling av trygghetsalarm vil ofte skje som erstatning av andre lovpålagte tjenester, f.eks. som erstatning for nødvendig tilsynsbesøk hos brukeren som bor hjemme. I slike tilfeller vil trygghetsalarm kunne være en forutsetning for at brukeren fortsatt kan bo hjemme. Når kommunen velger å benytte seg av ulike teknologiske løsninger, herunder trygghetsalarm, for å oppfylle sitt lovpålagte ansvar overfor brukeren, er det kommunens ansvar å sikre at ordningen faktisk fungerer. Når en trygghetsalarm kobles opp til et telefonabonnement som brukeren ikke kan få på grunn av betalingsanmerkninger, må kommunen enten garantere for abonnementsutgiftene, finne andre tekniske løsninger eller innvilge brukeren andre typer tjenester, sånn at kommunen oppfyller sitt ansvar overfor brukeren. Så lenge trygghetsalarmen ikke fungerer, oppfyller heller ikke kommunen sitt lovpålagte ansvar.


Jeg mener rettsregelen og ansvarsforholdet er svært klare, og jeg tror også kommunen erkjenner dette. Dersom kommunen ikke tar dette ansvaret på alvor, er det en sak som utvilsomt hører hjemme hos Fylkesmannen som tilsynsmyndighet.


