 Pårørende som yter omsorg for sine barn, ektefeller eller foreldre, er en viktig ressurs både for sine nærmeste og for samfunnet. Pårørende yter omsorg av et omfang som nesten er på nivå med den offentlige omsorgen. Denne innsatsen må anerkjennes og verdsettes, og det må legges til rette for bedre samhandling mellom helse- og omsorgstjenestene og pårørende.


Langvarig og omfattende omsorgsinnsats kan ha negative konsekvenser for den pårørendes helse og muligheter til yrkesdeltakelse. En framtidsrettet pårørendepolitikk skal bidra til at pårørendes innsats verdsettes, og samtidig hindre at de pådrar seg helsemessige belastninger eller økonomiske vanskeligheter som følge av omsorgsoppgavene de har påtatt seg. Denne regjeringen vil utvikle tiltak som bidrar til at også pårørende med omfattende omsorgsoppgaver har mulighet til å ivareta personlige og sosiale behov og til å delta i arbeidsliv og samfunnsliv.


Som representanten Toppe er kjent med, er det satt i gang et arbeid for å sikre bedre støtte til pårørende. I dette pårørendeprogrammet er det en rekke tiltak knyttet til fleksible avlastningsordninger, pårørendestøtte, informasjon, opplæring og veiledning – tiltak som skal bedre samspillet mellom helse- og omsorgstjenestene og de pårørende.


Det er viktig at omsorgslønn ses i sammenheng med og er en integrert del av det samlede tjenestetilbudet for å sikre fleksibilitet for de pårørende. Regjeringen vil reformere ordningene med omsorgslønn og pleiepenger for foreldre med syke og funksjonshemmede barn som oppfølging av Kaasa-utvalgets innstilling. Vi vil komme tilbake til Stortinget på egnet måte i denne saken.


