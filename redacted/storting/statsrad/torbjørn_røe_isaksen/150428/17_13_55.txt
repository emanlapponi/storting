 Jeg mente på ingen måte å påstå – og jeg tror vel nesten ikke jeg kan forstås på den måten heller – at det ikke trengs mer forskning. Det ville det vært rart for en kunnskapsminister å mene, for på alle områder trengs det nesten alltid mer forskning.


Mitt poeng er at vi ikke bare har et svært, svart hull og ikke aner noe om dette. Det er helt riktig at også her, som på de aller fleste områder, går det an å finne forskningsresultater som ikke entydig konkluderer, eller som spriker i forskjellige retninger. Mitt poeng er at i bl.a. en undersøkelse som Thomas Nordahl har gjort, kan det se ut som at skoler som har mindre kjønnsforskjeller enn andre, også har noen bestemte læringsstrategier og noen bestemte måter de gjør ting på. Det betyr at da kan vi ikke bare forske videre; da er det jo grunn til å mene at dette er noe vi burde gjøre mer av også.


Jeg har lyst til å nevne to ting til slutt. Det ene er at dette er et problem vi ser i så å si alle utviklingsland, og det har kommet de siste tiårene. Men det er noe godt nytt i dette også, for det betyr at når man nå ser at jenter kommer inn og dominerer i stadig større grad i skolen, i høyere utdanning – etter hvert forhåpentligvis også i ledelsesposisjoner – er det et tegn på en kjønnslikestilling, som man har fått de siste tiårene.


Samtidig er det et annet problem, som man ser i flere land, og det er at på de aller fleste negative statistikkene i et samfunn så er gutter og menn overrepresentert. Det er ikke sikkert at det har noe med akkurat kjønn som sådan å gjøre, men det kan f.eks. ha noe å gjøre med at veldig mange gutter og menn i større grad, også historisk, har vært knyttet til en del av de yrkene som er under mest press, f.eks. håndverksyrker og tradisjonelle industriyrker. Men uavhengig av det så vet vi at et godt grunnlag fra skole og barnehage er helt avgjørende.


Jeg er helt enig med representanten Tynning Bjørnø i dette med et løft for yrkesfagene. Selv om det ikke er slik – og det er sikkert representanten enig i – at yrkesfagene som sådan er guttefag, er det likevel sånn at det går flere gutter på en del av de linjene som har størst frafall. Derfor vil et yrkesfagløft også gjøre noe med denne problemstillingen.


Så vil jeg helt til slutt si tusen takk til representanten Gunnar Gundersen for en god og spennende interpellasjon og for mange gode og interessante innlegg.


