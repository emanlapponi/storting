 Igjen – et av spørsmålene når man skal angripe denne problemstillingen, er: I hvor stor grad trenger man tiltak som retter seg inn spesifikt mot gutter som gruppe, altså som kjønn, og i hvor stor grad må man ha andre typer tiltak som adresserer andre problemstillinger, men hvor gutter er overrepresentert? Jeg nevnte at i lese- og skrivestrategien kommer vi til å ha spesiell oppmerksomhet om gutter. Det er fordi vi ser at guttenes resultater er dårligere enn jentenes. Når det gjelder frafall, er det et generelt arbeid å få frafallet ned. Men allikevel er guttene overrepresentert på frafallsstatistikken.


En annen generell problemstilling er balansen i skolen mellom det man ofte kaller for det praktiske og det teoretiske. Det som det egentlig har vært ganske bred enighet om på Stortinget, er at i utgangspunktet er det ikke lenger slik at ett fag er bare teoretisk og ett fag er bare praktisk. Det er rom for praktiske øvelser og praktiske innfallsvinkler også i det man ofte anser som teorifag: norsk, matematikk og ikke minst naturfag f.eks. Men når det gjelder de elevene som tidlig ikke klarer å henge med i den vanlige undervisningen, er spørsmålet: I hvor stor grad klarer vi å tilrettelegge tilbud som er målrettet, som er individuelt lagt opp med skreddersøm for de elevene som ikke klarer å følge undervisningen på vanlig måte? Der er det også gode – hva skal man si – luftehull, pustehull, f.eks. Abildsø gård, som er et tilbud her i området. Men allikevel har vi ikke klart å lage noe systematisk politikk for å klare å fange opp de elevene som ikke får godt nok utbytte av den vanlige undervisningen. Og da snakker jeg ikke om alle som sliter med lesing, skriving, regning eller andre fag, da snakker jeg om dem som faller helt utenfor, og også der er dessverre gutter ofte overrepresentert.


Jeg synes vi må ha problemstillingen klart for oss, for hvis det er slik at dette ikke er naturgitt, men man kan endre på det gjennom praksis på skolen, betyr det at en skole som er bevisst på problemstillingen, som er oppdatert på hva slags løsninger man har tatt i bruk på andre skoler for å få ned forskjellene mellom kjønnene, faktisk kan gjøre det på sin egen skole også. Og det gir grunn til å tro at dette problemet ikke er uløselig, snarere tvert imot, det går an å løse, og det går an å løse på den enkelte skole.


