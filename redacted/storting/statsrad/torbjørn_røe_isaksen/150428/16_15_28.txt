 Tusen takk til representanten Aasen for at hun tar opp interpellasjonen. Jeg tror ikke dette er et tema som vi er ferdig med. En grunn til det er også at en av de tingene som kjennetegner fremtidsfremskrivninger, er at situasjonen har en tendens til å endre seg etter hvert. Men det er også åpenbart at behovet for IKT-kompetanse, IKT-utdannelse og IKT-kunnskap i skolen og i høyere utdanning kommer til å øke i årene som kommer.


Jeg mener det er viktig at dette er en naturlig del av lærerutdanningene. Jeg mener at det er en viktig del av etter- og videreutdanningen – altså både studiepoenggivende og videre- og etterutdanning – og at det, som representanten Aasen sa, kan være et viktig verktøy i kampen mot tidstyver. Jeg mener det er viktig at vi styrker forskningen og utdanningen på dette feltet, f.eks. gjennom flere doktorgradsutdanninger.


Jeg mener også at det allikevel er helt avgjørende at vi fastholder det at UH-sektoren har hovedansvaret for å svare på arbeidslivets behov. Men det er vår jobb som politikere, og min jobb som statsråd, å sikre at det skjer i best mulig grad.


Jeg har sagt at jeg ikke vil utelukke at man kan opprette flere studieplasser innen IKT, men først og fremst ligger hovedansvaret hos institusjonene.


Jeg skal ikke drive saksbehandling fra Stortingets talerstol, men jeg har sagt at jeg generelt er positiv til forsøksordninger i skolen. Min forståelse er at det er en dialog på gang for å finne en måte å innrette forsøk på – i Akershus – som vil forsøke å oppnå nettopp dette, at man kan se på om dagens fag er godt nok. Det passer i og for seg godt inn i det arbeidet som vi har varslet, i tråd med det forrige regjering la frem i Meld. St. 20 for 2012–2013, om at vi skal gå gjennom alle yrkesfagprogrammene for å se om de er tilpasset arbeidslivets behov. Det arbeidet er nå i gang, sammen med bl.a. de faglige rådene. Det er da helt naturlig at man starter med de programmene som har dårligst kobling til arbeidslivet. Dette er et felt som kan være modent for det.


