 Statsråden kommer når Stortinget kaller – det skulle bare mangle. For det andre er det vel ikke bare kvantiteten, men også kvaliteten på de tilstedeværende som er viktig.


Det er slik at Sogn Jord- og Hagebruksskule har et landslinjetilbud på Vg2 og Vg3 i økologisk landbruk. Jeg har hatt et møte med dem også for å diskutere denne saken. De får, som en landslinje, statlig tilskudd til drift av landslinjen.


Investeringer i skolebygg er fylkeskommunens ansvar, også for landslinjer. Det er altså ikke slik at staten eier landslinjene, det er slik at staten gir et ekstra tilskudd fordi det er åpent for søkning fra hele landet. Men skolebygget er fortsatt fylkets ansvar, slik som alle andre skolebygg i hele Norge. Derfor ville det være veldig spesielt om Kunnskapsdepartementet gikk inn med midler til én fylkeskommune for investeringer i skolebygg. Det ville jo være en veldig klar forskjellsbehandling av dette ene skolebygget, denne ene fylkeskommunen, sammenlignet med alle andre skolebygg i hele Norge, herunder skolebyggene i representantens eget hjemfylke.


I tilknytning til Sogn Jord- og Hagebruksskule drives det kompetansesentervirksomhet på oppdrag fra Landbruks- og matdepartementet, i tillegg til en rekke andre aktiviteter som heller ikke omfattes av Kunnskapsdepartementets ansvarsområde. Jeg mener derfor at det ikke er naturlig at jeg tar et initiativ til en felles investeringsplan for denne skolen.


