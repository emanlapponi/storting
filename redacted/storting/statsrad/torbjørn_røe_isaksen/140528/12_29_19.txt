 Vi diskuterer jo kontinuerlig saker som går på tvers av de forskjellige departementene, og det er selvfølgelig også slik at vi er interessert i å få innspill og ha møter med dem som treffer oss. Vi har mange engasjerte representanter i regjeringspartiene på Stortinget, som også sørger for at det skjer.


Men så synes jeg det er viktig å holde litt orden her. Det er nettopp fordi dette er et viktig og unikt tilbud at vi gir dem statsstøtte. Det er kun landslinjene som får det, de får direkte støtte over statsbudsjettet. Det får ikke vanlige videregående skoler. Så allerede der ligger det en anerkjennelse fra statens side om at dette er et spesielt tilbud, som vi ønsker å opprettholde.


Men byggene er fylkeskommunens ansvar. Jeg synes det blir litt spesielt og urettferdig overfor de andre hvis man plutselig skal gå inn i ett eneste bygg i ett fylke og gi et spesielt tilskudd der, mens alle de andre landslinjene – for ikke å snakke om alle de andre videregående skolene, hvor det også er behov for investeringer – får null kroner.


