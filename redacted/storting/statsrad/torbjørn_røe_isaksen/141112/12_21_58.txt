 Jeg svarte på representantens spørsmål ved å vise til at kortkursene i hovedsak har brukere på mellom 40 og 70 år. I et land som Norge, hvor folk flest har relativt god råd – og de fleste av de som har relativt god råd, er nettopp i denne gruppen – mener jeg at det er forsvarlig. Hvis man ser i budsjetteksten, presiserer regjeringen at den ønsker å skjerme en del av tilbudene til f.eks. psykisk utviklingshemmede, slik at de skal være ivaretatt.


Men det er ikke slik at man må slutte med kortkurs selv om den statlige støtten til dem reduseres. Det betyr bare at egenandelen blir litt høyere. Dette er primært en inntektskilde for folkehøyskolene – den skal de få fortsette å ha – men vår oppgave når vi prioriterer, må være å støtte kjernen av folkehøyskolenes virksomhet, og det er langkursene. Det er det folkehøyskolene er kjent for og kommer til å fortsette å være kjent for de neste 150 årene også.


