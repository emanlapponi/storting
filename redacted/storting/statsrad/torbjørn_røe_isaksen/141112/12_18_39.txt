 Regjeringen har stor respekt for det arbeidet som gjøres ved landets folkehøyskoler. Det er et skoleslag som har en 150 år lang tradisjon i Norge, og som utgjør et viktig supplement til det ordinære utdanningssystemet. Folkehøyskolene har bl.a. – ja, ikke akkurat levert en kone til meg, men i hvert fall bidratt til å gjøre min kone til den hun er. Det var et fint bidrag også privat.


Folkehøyskolene er ubundet av pensum, og de er eksamensfrie. På langkursene, som er kjernen i folkehøyskolenes virksomhet, bor elevene på internat. Det er ofte elevenes første år utenfor barndomshjemmet og blir for mange et modningsår. Det er langkursene som er folkehøyskolenes hovedvirksomhet, og i budsjettforslaget foreslår vi å videreføre bevilgningen til det formålet gjennom totalt å bevilge rundt 750 mill. kr til folkehøyskolene.


Kortkurs er noe annet, og regjeringen foreslår å redusere bevilgningen til denne kurstypen. Dette forslaget er faglig begrunnet. Jeg viser i denne sammenheng til at kortkursene ikke er noen del av folkehøyskolenes historiske oppdrag. Kortkurs er også en liten del av den samlede aktiviteten til folkehøyskolene – i 2013 utgjorde elever på kortkurs 7,4 pst. av årselevene. En rekke av kortkursene har fritidspregede temaer, og hovedtyngden av de som deltar på kortkurs, ligger innenfor aldersgruppen 40–70 år. Dette er en gjennomgående ressurssterk gruppe, som bør ha mulighet til å betale en noe høyere egenandel enn i dag.


Representanten Flakne viser til min kommentar om at regjeringen foreslår å kutte bevilgningen til «kortkursene for de rike». Jeg har også sett at noen folkehøyskoler mener at regjeringens foreslåtte reduksjon vil føre til at folkehøyskolene blir «bare for de rike». Det er vel tilsvarende upresis språkbruk. Det at vi bruker 750 mill. kr på folkehøyskolene, samt gir støtte til oppholdet der for elevene, skal sikre nettopp at folkehøyskolene er en mulighet for de mange, ikke bare for de få. Min uttalelse rettet seg nettopp mot det forhold at hovedtyngden av de som berøres av kuttforslaget, er godt voksne mennesker som bør kunne betale noe mer for å delta på kortkurs.


Jeg understreker igjen at regjeringen vil sikre et bredt folkehøyskoletilbud, og at det ikke foreslås noen reduksjon i bevilgningen til det som er skoleslagets kjerneoppgave, nemlig langkursene.


