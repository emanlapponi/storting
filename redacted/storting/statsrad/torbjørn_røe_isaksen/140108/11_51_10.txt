 Først vil jeg takke for et fint spørsmål.


Det har vært veldig bra at det har blitt større interesse og engasjement for sjakk i Norge og den norske skolen som en følge av at Magnus Carlsen kjempet om verdensmestertittelen. Magnus Carlsen fremstår som et godt eksempel på hvor viktig målrettet arbeid og konsentrasjon er for å nå et høyt ferdighetsnivå innenfor et område. Den økte interessen for sjakk kan også gi positiv drahjelp til læringsarbeidet som foregår i skolene, og det er jo det representanten spør om. Sjakk kan f.eks. bidra til å oppøve konsentrasjon, og det kan bidra til å øve logisk tenkning som ferdighet.


Så er det selvfølgelig slik at regjeringen – og det er jeg helt sikker på at representanten også er enig i – ikke har tenkt å styre skolen gjennom bruk av særskilte pedagogiske virkemidler. Med andre ord kommer det ikke noe forslag om å pålegge norske skoleelever å spille sjakk. Det tror jeg også er fornuftig. Men det er viktig at også vi som politikere kan være ambassadører og si at sjakk kan være ett av mange virkemidler som lærerne og skolene kan bruke i læringsarbeidet. Skolene og lærerne må selvfølgelig ut fra den konkrete situasjonen og sitt eget pedagogiske skjønn vurdere hvordan de best kan bruke eventuelt sjakk som en del av opplæringen. Det kan også være en idé at man snakker med sjakkentusiaster i nærmiljøet, for dem finnes det mange av.


Gjennom den nye interessen for sjakk er det oppstått et positivt engasjement som jeg er sikker på at lærerne og skolene selv vet best hvordan de kan utnytte. Gode lærere klarer å bruke barn og unges engasjement i aktuelle hendelser inn i undervisningen. På den måten kan også interesse og engasjement for sjakk være med på å bidra til god opplæring.


