 Jeg er som sagt veldig positiv hvis lærere har lyst til å bruke sjakk i matematikktimene. Det mener jeg vil være veldig bra. Men jeg synes det vil være feil hvis man skal komme med et dekret fra sentralt hold om at nå er det mye oppmerksomhet rundt sjakk, gjør det. Det mener jeg at det er skolene og lærerne som skal bestemme.


Jeg er åpen for forslaget om at man kan se på valgfagene. Det var jo den forrige regjeringen som bestemte både antall på og innhold i de nye valgfagene. Regjeringen som sitter nå, har uansett tenkt å gjennomgå dem bl.a. for å se om det er tydelige nok læringsmål i valgfagene, og for å se om de tydelig nok bygger opp under de viktige læringsmålene i skolen.


Når det gjelder kulturskoletimen, var den knyttet til den lokale kulturskolen. Jeg må innrømme at jeg ikke hadde oppfattet at det var en stor satsing på sjakk. Uansett var regjeringens prioritering nettopp at realfagsferdigheter, bl.a. gjennom etter- og videreutdanning, var viktigere enn en kulturskoletime i skolefritidsordningen.


