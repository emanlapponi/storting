 Jeg vil også takke for en veldig god debatt. Jeg tror det er særdeles viktig at vi greier å løfte slike typer saker inn i stortingssalen – ikke minst at vi har et overordnet perspektiv på det og tar tak i de mer praktiske utfordringene. 




Det overordnede perspektivet er jo matproduksjon i verden i årene framover. Det er klart at dagens nedbygging av matjord i Norge vil få konsekvenser for livsvilkårene til våre etterkommere. Det vil få konsekvenser for hvordan man skal fø befolkningen i framtiden. Klimaforandringene endrer forutsetningene for matproduksjonen over hele kloden. Det er mange aspekter som har innflytelse. Jeg vil understreke at de som i dag tillater at god matjord raseres, påtar seg et stort ansvar overfor framtidige generasjoner. 




Det er også slik at andre land er opptatt av det. Mange rike land konkurrerer nå om å kjøpe opp eller leie jord i Afrika. Det sørkoreanske gigantselskapet Daewoo har nettopp inngått en 99 år lang leieavtale for store arealer av Madagaskars beste jordbruksland. Dette er en politikk som jeg tar sterkt avstand fra. Men det er interessant å registrere at det skjer i dagens situasjon. Årsaken er jo at ulike land ser for seg at det blir mangel på mat i framtiden. 




Målet må selvsagt være at alle land utnytter sine egne muligheter til matproduksjon. Det er også det som er utgangspunktet mitt i arbeidet for å styrke jordvernet i Norge. 




Så undervurderer jeg ikke at det er motsetninger. Jeg ser heller ikke at det er enkle løsninger på dette spørsmålet i ulike områder i ulike kommuner. Det vil være motsetninger som må løses. Da er det viktigste redskapet vi har, å styrke planbestemmelsene i plan- og bygningsloven. I plan- og bygningsloven finnes det en rekke virkemidler som kommuner, fylkesmann og stat sentralt kan ta i bruk for å sikre jordvern. Siden jordverngruppas rapport kom, som Holten Hjemdal refererte til, er det vedtatt en ny plandel i plan- og bygningsloven. Gjennom denne loven har vi fått nye virkemidler som kan bidra til å styrke jordvernet. I tillegg videreføres viktige virkemidler, bl.a. innsigelsesmyndigheten. 




Det siste jeg har lyst til å nevne, er at vi må være veldig opptatt av å styrke regional planlegging som verktøy for å finne bedre løsninger. Det å planlegge for flere kommuner samlet er viktig for å ta de riktige, overordnede grepene, ikke minst når det gjelder lokalisering av næringsareal. Regionale planer kan brukes med sikte på å fastsette langsiktige utbyggingsretninger og grenser for landbruk. Det kan brukes til å innføre krav om fortetting i eksisterende byggesoner. Det kan bidra til å fremme samferdselsprosjekter, Nasjonal transportplan, osv. Vi har erfaringer fra Rogaland og Hamar-regionen som viser at regionale planer på areal- og transportområdet har positiv effekt på arealdisponeringen. 




