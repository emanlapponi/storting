 Jeg vil understreke at prisfastsettingen i forbindelse med kjøpet av Borregaards ulike skogselskaper, bl.a. i Hedmark, var basert på en grundig gjennomgang også av verdien av den skogen som lå der, og gjennom den verdivurderingen framkom det at det var en betydelig mulighet for høyere uttak av skog enn det Borregaard Skoger hadde gjort tidligere.


Jeg forutsetter selvsagt at Statskog, som skal drive forretningsmessig lønnsomt, som skal drive kommersielt, men som også skal følge alle regelverk når det gjelder bærekraftig skogbruk, gjør de nødvendige balansevurderinger, slik at man altså driver forsvarlig, men samtidig økonomisk lønnsomt.


Jeg har ikke grunnlag for å si noe annet enn at det også gjøres gjennom de planer som her er skissert for aktiviteten i Hedmark framover. Så, som sagt: Dette er styrets ansvar, og innenfor de rammer som de har, gjør de en god jobb.


