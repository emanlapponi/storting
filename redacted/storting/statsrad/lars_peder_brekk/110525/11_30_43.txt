 Kjøpet av de nevnte eiendommene gir Statskog SF et bedre grunnlag for effektiv drift, samtidig som mulighetene for å tilrettelegge for jakt, fiske og friluftsliv styrkes. Dette ble det også redegjort for i Prop. 11 S for 2010–2011, og Stortinget understreket under sin behandling av saken det samme.


Statskog SFs investeringsbeslutning var forretningsmessig motivert, og prisen var basert på en grundig gjennomgang av eiendommens ressurser og inntektsmuligheter. Gjennom denne prosessen ble det bl.a. avdekket at eiendommene har betydelig større muligheter for avvirkning enn tidligere antatt. Hoveddelen av verdien til eiendommene er knyttet til hogst og salg av tømmer.


Tidligere eier har investert mye i skogproduksjon og infrastruktur, og jeg er kjent med at man nå ligger an til å øke avvirkningen i de innkjøpte eiendommene.


Jeg forutsetter at Statskog SF driver et bærekraftig skogbruk, og viser til at Statskog SF må forholde seg til de samme regler som alle andre skogeiere i dette landet. Gjennom miljøsertifisering av skogbruket, som også Statskog SF deltar i, er det en stor grad av internkontroll i næringen. Skogbruksloven med tilhørende miljøforskrift setter også rammer for virksomheten, og Statskog SF må etterleve disse.


Jeg har ikke forutsetning for å komme med noen vurdering av hva som er forsvarlig avvirkning på den enkelte eiendom, verken hos Statskog SF eller andre skogeiere. På generelt grunnlag vil jeg vise til at det er ønskelig med økt aktivitet i skogbruket som grunnlag for økt verdiskaping og styrking av arbeidsplasser langt utover skogbruket.


