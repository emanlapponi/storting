  Fiskerinæringen har et enormt potensial.
Eksporten har økt fra 1,7 milliarder kr i 1970 til 30 milliarder
kr i 1999, og SINTEF har skissert mulig eksport i år 2030
på 240 milliarder kr. Jeg er helt enig i at markedsadgang
for fisk og fiskeprodukter er svært avgjørende
for næringens videre utvikling og mulighet til å utnytte
potensialet for verdiskaping. Regjeringen vil derfor fortsatt legge
stor vekt på forberedelsene til de kommende WTO-forhandlingene.
Det arbeides for en bred forhandlingsrunde hvor forhandlinger om
markedsadgang for industriprodukter, inklusiv fisk, inngår. Etter
Regjeringens syn vil det ikke være tilstrekkelig bare å sette
i gang forhandlinger i tilknytning til innebygd dagsorden, altså landbruk,
tjenester og handelsmessige aspekter ved immaterielle rettigheter. 

WTOs hovedråd i Genève må nå på den
ene siden arbeide med å forbedre WTO som organisasjon og
på den andre siden berede grunnen for at en ny ministerkonferanse
kan avholdes. Det må gjøres et godt håndverk
for å unngå en gjentakelse av Seattle-konferansen.
Det kan derfor ta noe tid før en kommer i gang med drøftelser
for andre temaer enn innebygd dagsorden, og det er viktig å benytte øvrige
fora og samtaler internasjonalt for drøftinger av kommende
WTO-forhandlinger.

Både statsministeren, utenriksministeren
og jeg selv tar følgelig opp WTO-spørsmålet
i samtaler med kollegaer i andre land. Eksempelvis tok statsministeren
opp temaet under sitt opphold i Davos. Utenriksministeren hadde
spørsmålet på dagsordenen på sin
reise til Asia. Jeg vil selv om en drøy uke besøke
Japan, og forestående WTO-forhandlinger vil være
det viktigste punktet på dagsordenen for de politiske samtalene
med min kollega der. WTO-forhandlingene er også tema i
svært mange møter internasjonalt som embetsverket
gjennomfører. 

Fiskeridepartementet har i samarbeid med Eksportutvalget
for fisk satt i gang et utrednings- og analysearbeid i 1999 som
fortsetter i inneværende år. Formålet
er å belyse alle relevante spørsmål som
kan komme opp i forbindelse med forhandlingene. Materialet skal
bidra til å legge grunnlaget for posisjoner og prioriteringer
i forhandlingene om liberalisering i handelen med fiskeprodukter.

Når det gjelder fiskerirådsstillingen
i Genève, vil jeg herved klargjøre at stillingen
nå skal utlyses. Målet er å ha fiskeriråden
på plass i Genève i løpet av året. 

Jeg vil avslutningsvis vise til utenriksministerens
redegjørelse for Stortinget 20. desember 1999
om WTO etter ministerkonferansen i Seattle.

  Hvorfor jeg nøler? Jeg vil si det
motsatte. Vi nøler ikke, vi har bestemt oss nå, og
vi setter i gang utlysingsprosessen. Dermed vil vi også tilsette
denne personen så fort vi får en kvalifisert person på plass.
Så jeg har bare lyst til å si: Vi nøler
ikke!

  Jeg vil bare gjenta at dette med
fiskeriråden vil bli gjennomført så fort
det er praktisk mulig. Vi er nødt til å få en
god kandidat på plass, og vi er nødt til å få det
systemet skikkelig på plass slik at han kan gjøre
en god jobb. Men vi vil ha tempo i saken. 

Når det gjelder i hvilken grad Regjeringen
flagger fiskerispørsmål, vil jeg understreke
at på Regjeringens agenda er fiskerispørsmål
veldig høyt oppe, og bl.a. vil jeg på min reise
til Japan om en og en halv uke ta opp det spørsmålet
med min japanske kollega. Og jeg vil legge all vekt på å få gjennomført
de norske posisjonene. 





                

 Kystverket har ansvaret for drift og vedlikehold
av nærmere 19 800 navigasjonshjelpemidler langs
kysten. På grunn av stramme rammer til fyr- og merketjenesten
gjennom flere år er det et klart vedlikeholds- og fornyelsesbehov.
Der er jeg enig med representanten Bastesen. Dette er også omtalt
i budsjettforslagene for 1999 og 2000.

På grunn av disse stramme rammene
har Kystverket bevisst prioritert driften av fyrbelysningen fremfor 

generelt 

vedlikehold. Med slik streng
prioritering av vedlikehold på de installasjoner som har
størst navigasjonsmessig betydning, er det vanskelig å holde
absolutt alle installasjoner i tilfredsstillende stand, gitt de økonomiske rammer
vi har i dag. Mange faste installasjoner har skader. Dette kan gi økende
risiko for navigasjonsuhell i en del av våre farleder.

I revidert budsjett for 1998 godkjente Stortinget
at midler avsatt til oppsetting av nye lykter og lanterner skulle
omfordeles til vedlikehold. I 1998 og 1999 har derfor innsatsen
på vedlikeholdssiden vært noe høyere enn
i tidligere år.

Kystverket har iverksatt tiltak for å bedre
effektiviteten og kvaliteten innen vedlikeholdsarbeidet. For å oppnå best
mulig resultat av dette er det etablert kontakt mot fagmiljø utenfor
etaten, som også vil bidra til opplæring og evaluering.

Stortinget plusset på 10 mill. kr
til vedlikehold i år. Disse midlene vil bli brukt til generelle
vedlikeholdstiltak.

For inneværende år har Stortinget
igjen bevilget midler til nyoppmerking. Av 5 mill. kr som er til
disposisjon, er 3 mill. kr fordelt til Rogaland og Hordaland, og
2 mill. kr fordelt til Nordland. Behovet i hurtigbåtledene
har da størst prioritet. For det bevilgede beløp
kan vi derfor få satt opp ca. 20 nye fyrlys. Foreløpig
kartlegging av behovet langs kysten viser at det trengs ca. 140
mill. kr til ny fyrbelysning. Overslaget er basert på at
vår nåværende nøkterne standard
brukes videre. Skal standarden økes og hjelpemidlene f.eks.
settes tettere, vil beløpet øke. Dersom innsatsen
også skal økes med lysmerking i de mindre brukte
ledene langs kysten, som i dag gjerne er merket med jernstenger
med refleks, vil det kreve meget store investeringer.

Jeg er oppmerksom på og sterkt opptatt
av å øke sikkerheten i farledene langs kysten.
Utfordringen når det gjelder sikkerhet, vil være
hovedtemaet i Nasjonal transportplan som legges fram i vår.
Sikkerhetsspørsmål vil også stå sentralt
i meldingen om fyrtjenesten som kommer til høsten.

 I likhet med representanten Bastesen kommer
jeg fra et distrikt nord for Stad. Men jeg har lyst til å understreke
at problemstillingen som vi har diskutert her i dag, gjelder for
hele kysten – fra Østlandet i sør til Finnmark
i nord. Jeg har lyst til å understreke det, slik at det
ikke blir et poeng hvor vi to kommer fra.

Det er behov for nye merker og bedre merker
mange steder. Jeg er veldig opptatt av at vi skal kunne utnytte ressursene
våre best mulig, slik at vi får mulighet til å gjøre
noe som bidrar skikkelig til å øke sikkerheten.
Derfor er også sikkerheten sterkt i fokus i Nasjonal transportplan,
som vi arbeider med akkurat i disse dager. 

Når det gjelder spørsmålet
om ungdom og sommerjobb og skraping av merker, har jeg lyst til å si
at jeg skal bringe forslaget videre for å se om det er
mulig å gjøre det slik. Jeg er ikke sikker på svaret
i dag.

  Jeg kan forsikre representanten Bastesen om
at jeg skal være utradisjonell, hvis det er praktisk mulig
og gjennomførbart.

Jeg er helt enig i problemstillingen. Vi er
nødt til å gjøre noe for å bedre
merkingen og sikre vedlikeholdet langs ledene. Vi har sett av de
ulykkene som har skjedd i den siste tiden, at det er en forferdelig
situasjon. Jeg vil selvsagt jobbe sterkt og tungt for å sørge
for at vi får en bedre situasjon. Det er en økonomisk
problemstilling som vi også må jobbe med – jeg
understreker det – og som vil bli tatt opp med Stortinget
ved et senere høve.

