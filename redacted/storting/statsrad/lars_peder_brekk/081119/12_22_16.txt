 Etter Høyesteretts avgjørelse i 1997 vedrørende området nord for Aursunden har det pågått et omfattende arbeid for å sikre det nødvendige arealmessige grunnlaget for en fortsatt bærekraftig reindrift i det berørte reinbeitedistriktet. Den foreliggende avtaleløsning er framkommet gjennom forhandlinger mellom et grunneierutvalg og et statlig forhandlingsutvalg.


I forbindelse med den enkelte grunneiers tilslutning til avtalen har det vært reist spørsmål i tilknytning til flytting av gjerder. Den framforhandlede avtalen har i punkt 9 bestemmelser om rett for den enkelte grunneier til å kreve forhandlinger om flytting av gjerdet ved endringer innenfor eksisterende landbruksdrift.


Fra departementets side har det vært gitt uttrykk for at departementet ikke på forhånd kan gi garantier med hensyn til bestemte løsninger i spørsmål som forutsettes håndtert i henhold til avtalens bestemmelser. Det er imidlertid framholdt gjennom brev av 5. juni 2008 at avtalens punkt 9 vedrørende flytting av gjerdet ved endringer i eksisterende landbruksdrift også gjelder ved etablering av husdyrproduksjon på bruk innenfor leieområdet hvor slik produksjon har ligget nede i kortere eller lengre tid, og med sikte på å finne løsninger.


Det har vært et klart siktemål fra statens side at en avtale ikke skal innebære hindringer for jordbruket i området. Inngått avtale og nevnte brev ivaretar etter min mening både eksisterende jordbruk og muligheten for oppstart av husdyrproduksjon på bruk hvor produksjonen har ligget nede. Etter min oppfatning har vi således fått løsninger som ivaretar hensynene både til reindriften og jordbruket på en god måte.


For øvrig kom reindriftslovens ekspropriasjonshjemmel inn i loven ved lovrevisjonen i 1996. Bestemmelsen hadde sin bakgrunn i rettighetssituasjonen i Røros‑området. Det ble imidlertid uttrykkelig presisert i forbindelse med lovbehandlingen at man så langt det er mulig, skal forsøke å oppnå frivillige avtaler, og at det bare er når særlige hensyn gjør seg gjeldende at ekspropriasjon vil kunne være aktuelt. Fra statens side har på alle måter disse føringene vært fulgt i den forhandlingsprosessen som nå har vært gjennomført.


