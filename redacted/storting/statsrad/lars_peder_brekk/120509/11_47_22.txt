 Jeg er glad for spørsmål fra denne sal fra representanten Gundersen – og fra representanten Bredvold i forrige spørsmål – som omhandler skog. Det er et viktig tema, og det er viktig at vi diskuterer skogspørsmål. Jeg tolker det som et tegn på at også opposisjonen er opptatt av et aktivt og bærekraftig skogbruk i Norge.


Skog er en fornybar ressurs som det er et samfunnsansvar å vedlikeholde med tanke på kommende generasjoner. Det er et betydelig potensial for økt oppbygging av skog i Norge gjennom tettere planting og planting av skog på nye arealer. En raskt etablert foryngelse etter hogst med tilfredsstillende tetthet gir det beste utgangspunktet for å optimalisere skogproduksjonen og klimaeffekten. Den nye klimameldingen slår også fast at regjeringen vil føre en aktiv, bærekraftig skogforvaltning gjennom tiltak som øker karbonlageret i skogen, samtidig som skogressursene skal brukes til materialer og energi. Det betyr at vi skal hogge mer, og at vi skal drive mer med aktiv skogskjøtsel. Mer og tettere planting er særdeles viktig i denne sammenhengen. En slik forvaltning av skogen vil gi den beste klimaeffekten i et langsiktig perspektiv. Jeg vil også understreke at det er god næringspolitikk.


Sommeren 2010 ba jeg fylkesmannsembetene om å styrke oppfølgingen av kommunenes pålagte ansvar for kontroll og håndhevelse av foryngelsesbestemmelsene i skogbruksloven og bærekraftforskriften. Nye kontrollrutiner har trolig bidratt til at skogplantingen økte med 15 pst. i 2011. Som oppfølging av klimameldingen vil regjeringen vurdere nærmere hvilke virkemidler som er nødvendig for å øke investeringene i skogproduksjon for framtiden.


Representanten Gundersens spørsmål om Statskogs planteambisjoner tar utgangspunkt i oppslaget i Nationen 3. mai. Der blir det feilaktig hevdet at Statskog legger seg på lovens minstekrav. Etter hva jeg får opplyst, er Statskogs policy å plante på et nivå som tilsvarer bærekraftforskriftens anbefalinger. Det er Statskog SFs styre som er ansvarlig for at foretaket drives på en effektiv måte, slik at Stortingets forutsetninger for statens kapitalinnskudd ved kjøpet av skogeiendommene fra Orkla etterleves. Når det er sagt, forutsetter jeg at Statskog SF driver et bærekraftig skogbruk. Statskog opplyser selv at foretaket følger miljøkrav fastlagt i lover og forskrifter. I tillegg følger Statskog SF skogbruksnæringens selvpålagte bestemmelser i Levende Skog-standarden for et bærekraftig skogbruk. Jeg har ikke forutsetning for å vurdere planteantallet ved det enkelte plantefelt, men er trygg på at Statskog gjør solide faglige og økonomiske vurderinger i sin virksomhet. Uavhengig av de påstandene som er framsatt i Nationen, vil Statskogs skogbruksvirksomhet fortsatt være et naturlig tema i eierdialogen med foretaket.


