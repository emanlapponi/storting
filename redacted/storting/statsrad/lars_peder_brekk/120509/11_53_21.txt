 Statsråden skal følge nøye med – jeg kan love at det vil skje! Det er selvsagt et viktig poeng for meg å understreke at de strategier som var lagt for kjøp av Borregaard Skoger, var lagt i forkant, og en følger de strategier som også har vært diskutert i Stortinget i ettertid i forbindelse med behandlingen av denne saken.


Som sagt er jeg opptatt av at Statskog skal være kommersiell, være aktiv og god i sin virksomhet. Jeg er veldig trygg på det de gjør nå. De oppslagene som har kommet i forbindelse med årsberetningen, skal ikke jeg kommentere – det blir en dialog mellom meg og Statskogs styre i den normale eierdialogen. Men jeg er, som sagt, veldig opptatt av at vi skal greie å gjøre den jobben som er diskutert og vedtatt gjennom Stortingets behandling av dette kjøpet.


