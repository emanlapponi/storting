 I samsvar med vedtakene i jordbruksoppgjørene, og som har vært behandlet av
              Stortinget, er markedsreguleringsansvaret for kjøtt lagt til Nortura. Det er viktig at
              markedsreguleringsansvaret er tillagt en stor aktør i førstehåndsomsetningen for
              kjøtt. Som stor aktør har Nortura evne til å utarbeide prognoser og løpende gi
              prissignaler til markedet, slik at vi får et nødvendig bidrag med tanke på tilpasning
              mellom tilførsel og forbruk. Regjeringen har i den nye politiske plattformen lagt til
              grunn at samvirkets rolle som markedsregulator og avtaker av norske råvarer fra hele
              landet skal sikres. 

Vi vektlegger at markedsreguleringssystemet skal fungere konkurransenøytralt mellom
              samvirket og andre markedsaktører. Departementet har derfor fastsatt en forskrift for
              Omsetningsrådets myndighet vedrørende markedsregulering av jordbruksråvarer, hvor det
              er fastsatt krav til markedsregulator om mottaksplikt, forsyningsplikt og
              informasjonsplikt, ikke minst. Det er videre viktig at det finnes andre markedsaktører
              enn samvirket innen omsetning og foredling for å oppnå konkurranse og mulighet for
              korrektiv på dette leddet i varekjeden. 

Markedsregulator er pålagt å gjennomføre sin informasjonsplikt, slik at alle
              markedsaktører får lik tilgang på informasjon om de aktivitetene markedsregulator
              gjennomfører i kraft av reguleringsansvaret. Omsetningsrådet har fastsatt nærmere
              bestemmelser om hvordan dette skal følges opp av markedsregulator. 

Når det gjelder priser for varer på reguleringslager, skjer endringer kun på
              mandager. Når endring skal skje, varsles alle markedsaktører i kjøttbransjen om dette
              torsdagen før endring gjennomføres. Nortura sender ut informasjon pr. e-post og legger
              samtidig ut samme informasjon på sine nettsider, som er åpne for alle interesserte.
              Jeg kan også opplyse om at hver mandag sender Nortura ut e-post om mengde slakt på
              reguleringslager samt endring i kvantum på reguleringslageret siste uken. Informasjon
              som går ut pr. e-post, sendes Kjøtt- og fjørfebransjens Landsforbund, som da selvsagt
              videresender datamaterialet til sine medlemmer. 

Omsetningsrådet og Statens landbruksforvaltning som er sekretariat for rådet, har
              ikke, så langt jeg kjenner til, mottatt signaler som tilsier at det er behov for å
              endre på disse rutinene som ivaretar både informasjonsplikten og konkurransen i
              markedet. Når regelverket for informasjonsflyt i kjøttsektoren var på høring i
              bransjen i høst, kom det ikke fram krav om endring av dagens system. På bakgrunn av
              dette vil jeg konkludere med at informasjonen som gis om pris på råvare på
              reguleringslager for kjøtt, skulle være tilfredsstillende. 

