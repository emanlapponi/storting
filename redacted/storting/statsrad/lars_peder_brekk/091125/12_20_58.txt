 Jeg må innrømme at jeg de siste dagene har gjort meg noen strøtanker om bakgrunnen
              for dette spørsmålet. Jeg ser av dagens utgave av Aftenposten at representanten
              Trældal har utdypet bakgrunnen for sitt spørsmål, og jeg skjønner av avisen at
              representanten kan føle seg trengt til et oppfølgingsspørsmål om hvorvidt det kan være
              riktig å bruke midler på forskning på det aktuelle temaet. 

Når representanten Trældal også mener det er nødvendig å få spørsmålet belyst fra
              Stortingets talerstol, er min første reaksjon på det at dette spørsmålet burde vært
              rettet til miljøvernministeren. 

Det er naturligvis slik at det er spørsmål vedrørende avløpssystemer og infrastruktur
              og ikke minst kostnader knyttet til det som først og fremst gjør at det aktuelle
              forslaget etter all sannsynlighet ville bli helt uforholdsmessig kostbart som et
              miljøtiltak i stor skala. 

Når det gjelder jordbruket, har vi i stor grad den teknologien som er nødvendig for å
              håndtere et helt naturlig avfallsprodukt som urin fra mennesker. Teknologien som
              brukes til husdyrgjødsel, er helt overførbar, og metodene sørger for at
              næringsstoffene ikke går tapt og ikke skaper stor fare for forurensning. Det viktige
              politiske budskapet her er at jordbruket på denne måten i mange tilfeller er nøkkelen
              til et mer bærekraftig samfunn, hvor det meste av næringsstoffer kan resirkuleres. Og
              representanten Trældal kan ikke ha skjønt kretsløpet i landbruket når han mener at
              avfallsprodukter som steril urin ikke kan brukes som gjødsel for å produsere rene og
              flotte landbruksvarer. 

Dersom representantens eventuelle oppfølgingsspørsmål handler om forskning, er mitt
              svar at vi har og bør ha akademisk frihet i Norge. Det er også viktig at det er stor
              takhøyde for at forskere tar opp spørsmål til diskusjon, selv om noen ideer og forslag
              som kommer, kan virke mindre realistiske i dag, og ut fra en samlet vurdering. Det er
              ingen grunn til å skylle ned ideer som i fremtiden kan vise seg å bli strålende
              løsninger. 

