 Blåtunge er en spesiell sykdom. Den må håndteres annerledes enn andre husdyrsykdommer vi er vant med. Det er riktig at det opprettes store soner, og restriksjonene berører mange dyreeiere. Jeg har lagt vekt på mer dialog med dem som er berørt av denne sykdommen, derfor har jeg også hatt møter med næringens representanter jevnlig. Også Mattilsynet har hatt det.


Når det gjelder erstatning, følger vi det regelverket vi har. Når sykdommen fører til at en er nødt til å ta ut smittede dyr, erstattes det i henhold til regelverket. Utover det er det en diskusjon som må føres med næringens organisasjoner, og det må en komme tilbake til hvis denne sykdommen skulle gi seg slike utslag at denne diskusjonen blir nødvendig. Så langt er vi heldigvis ikke kommet ennå.


