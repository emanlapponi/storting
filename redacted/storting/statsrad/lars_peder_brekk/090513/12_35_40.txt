 Sykdommen blåtunge er en klimarelatert sykdom som vi nå for første gang har sett i Norge. Men vi har vært forberedt på sykdommen i lang tid, gjennom at en har sett utbrudd i Danmark og i Sør-Sverige. Derfor har vi også hatt et veldig omfattende prøvetakingssystem, for på det viset å være sikker på at vi vil oppdage eventuell smitte tidlig. Vi har vært heldige på grunn av at vi har et kaldt klima, og dermed har hatt tid til å forberede oss godt.


Jeg opplever at Mattilsynet er godt forberedt. Jeg opplever at det gjøres en grundig jobb sammen med næringens organisasjoner mot de husdyreierne som er rammet, for å sikre at både informasjon og bekjempelsestiltak gjøres godt kjent og blir fulgt opp. Vi har også økt omfanget av kontroll nå, for vi vet at sviknotten er i aktivitet, og da kan smitten bæres til andre besetninger. Det er vi fullt ut oppmerksom på og følger tett.


