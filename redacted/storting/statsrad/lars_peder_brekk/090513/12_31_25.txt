 Innledningsvis vil jeg gjøre oppmerksom på at det er Mattilsynet som er utøvende myndighet på dyrehelseområdet, og som håndterer bekjempelsen av dyresykdommen blåtunge. Veterinærinstituttet bidrar med faglige råd og vurderinger i denne situasjonen. Vi samarbeider også tett med de andre nordiske landene i dette arbeidet. Det er utviklet et felles EØS-regelverk for håndtering av blåtunge, men landene organiserer dette arbeidet noe forskjellig innenfor disse rammene. Dette gjelder f.eks. spørsmålet om vaksinering. Her legger jeg vekt på at spesielle norske forhold som klima og struktur tas med i vurderingene.


Situasjonen tas alvorlig, og det har vært lagt ned et meget stort arbeid for å kartlegge utbredelsen av sykdommen. Det har vært analysert mer enn 30 000 prøver fra storfe og småfe i vinter. Dette arbeidet har vært nødvendig for å kunne ta de riktige grepene til enhver tid. Kartleggingen følges nå opp med regelmessig overvåking med månedlige uttak av prøver. Hvis overvåkingen avslører nye smittede besetninger, vil det bli gjennomført nye risikovurderinger som vil danne grunnlaget for bekjempelsen av blåtunge.


Departementet orienteres regelmessig, både skriftlig og muntlig, om status i overvåkningen. Mattilsynet sikrer også at regelverket og beredskapsplanene er på plass. Jeg har innkalt Mattilsynet og Veterinærinstituttet til et nytt orienteringsmøte på forsommeren. På Nordisk Ministerråd i juli vil jeg også drøfte dette og andre dyrehelsespørsmål med mine nordiske kolleger. Jeg legger vekt på god dialog med alle berørte parter og internasjonalt samarbeid tilpasset en norsk virkelighet.


