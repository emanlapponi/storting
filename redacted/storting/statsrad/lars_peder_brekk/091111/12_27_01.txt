 Grensehandel er et fenomen som finnes på alle grenser mellom land der forskjeller i
              lønns- og prisnivå gjør det lønnsomt for forbrukerne å handle de varene som er
              billigere på den andre siden av grensen. Nordmenn grensehandler i Sverige, svensker i
              Danmark, dansker i Tyskland, tyskere i Polen, finner i Estland osv. Det er en åpenbar
              sammenheng mellom lønns- og kostnadsnivå i det enkelte land og prisnivå. For å
              forenkle: Vi kan ikke ha norske lønninger og bulgarske priser. For tiden gjør også
              kronekursen handling i Sverige mer lønnsomt enn vanlig. Ifølge Det tekniske
              beregningsutvalget er lønnsnivået i Norge over 30 pst. høyere enn i Sverige når vi
              inkluderer indirekte kostnader. 

Matvarer, og særlig kjøtt, er blant de typiske grensehandelsvarene. Det siste året
              har matprisene steget 2½ prosentpoeng mer i Norge enn i Sverige, og i Sverige er det
              en viss prisreduksjon. Men siden starten på den internasjonale matkrisen sommeren 2007
              har prisene steget litt mer i Sverige enn i Norge. Derfor er ikke utviklingen i
              matprisene isolert sett noen hovedgrunn til at vi registrerer en økning i
              grensehandelen. Likevel vet vi at prisforskjellen er stor på de typiske
              grensehandlesvarene, og at prisene på en del av dem er billigere på grensen enn ellers
              i Sverige. 

Jeg er selvsagt opptatt av å begrense handelslekkasjen og at norske aktører skal være
              i stand til å betjene hjemmemarkedet. Men grensehandel handler om mer enn kjøtt, bl.a.
              om alkohol og tobakk og mange andre forbruksartikler og tjenester. Derfor er en
              økonomisk politikk som bidrar til god konkurranseevne, generelt viktig, og det er
              heldigvis bred enighet om at vi skal ha et aktivt jordbruk over hele landet i Norge.
              Det krever lønnsomhet i alle ledd, også hos bonden. Ellers måtte mye mer av maten bli
              handlet i utlandet, og næringsaktiviteten i norske bygder ville faktisk blitt lavere. 

Tobakks- og alkoholpolitikken har vi også valgt fordi vi mener at det er en bedre
              folkehelsepolitikk, til tross for at det bidrar til en viss grensehandel. Det er
              grunner til å hevde at land med høyt lønnsnivå og særskilte politiske mål antakelig må
              leve med en viss grensehandel. Men faren for handelslekkasje vil alltid være et viktig
              moment i avveiningen av kryssende hensyn i politikkutformingen. 

Akhtar Chaudhry hadde her overtatt presidentplassen. 

