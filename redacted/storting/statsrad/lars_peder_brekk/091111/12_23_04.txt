 Det som er viktig her, er at det skjer et arbeid i de ulike kommunene for å få fram
              de mulighetene som ligger i ubebodde gårdsbruk og eiendommer. Det er også slik at det
              er et svært stort antall som det er mulig å omsette for å skape den aktiviteten og den
              bolysten som Bredvold etterlyser. 

Når det gjelder de gårdsbruk og de eiendommer som er over konsesjonsgrensen, hvor det
              gjelder boplikt eller odelslov, er det ca. 80 pst. av de eiendommene som er bebodd.
              Det mener jeg betyr at boplikten, odelsloven, virker. Den sikrer at en stor andel av
              gårdsbrukene blir brukt. 

Endringene i reglene som vi nettopp har gjort, tar utgangspunkt i en undersøkelse fra
              Hedmark der det er påvist at de fleste som overtar en landbrukseiendom, tidlig
              bestemmer seg om de ønsker å bruke eiendommen som bosted eller ikke. Så tidlig
              bosetting gjennom boplikt gir virkning, og det gir varig bosetting. 

