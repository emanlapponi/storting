 Jeg tror ikke jeg skal uttale meg om baconprisene spesielt, men jeg synes jo på sett
              og vis at representanten Trældal her slipper katta ut av sekken. Det er ikke
              grensehandelen som er problemet – det er den strukturen vi har i norsk landbruk, det
              er antall slakterier, det er antall arbeidsplasser, det er antall gårdsbruk. Det er
              den distribuerte produksjonen vi har, som selvsagt er mer kostbar enn industriell
              produksjon, som vi har i EU, f.eks., og i våre naboland. Det er helt klart at her er
              det et diametralt forskjellig utgangspunkt mellom Regjeringens politikk og
              Fremskrittspartiets politikk. 

Regjeringen ønsker å videreføre et landbruk i hele landet. Vi ønsker en
              strukturpolitikk som sikrer at vi utnytter beiteressursene på Vestlandet og i
              Nord-Norge. Vi ønsker ikke en endimensjonal landbrukspolitikk som i bunn og grunn har
              som eneste resultat – slik Fremskrittspartiet antakelig ønsker – at vi legger ned
              norsk matproduksjon. 





                

