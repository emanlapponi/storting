 Det er heldigvis slik at mange i dag ønsker å ta del i bygdenes tradisjoner og
              livsmiljø. Viljen til å bruke penger på hytter og fritidseiendommer viser det. Mange
              ønsker noe mer eller noe annet enn det dagens marked jevnt over kan tilby. De vil ha
              det vi kan kalle en livsstilseiendom, som er mer enn ei tomt, men mindre enn et
              gårdsbruk. De vil ha en blomstereng og en vedteig. Noen vil bo fast, andre vil ha det
              som fritidseiendom. 

Jeg er opptatt av å medvirke til at folk i større grad enn i dag kan få realisert
              sine ønsker og drømmer om et godt liv i Bygde-Norge, på heltid eller på deltid. Hvis
              flere får anledning til å skaffe seg slike livsstilseiendommer, vil det være en
              vinn-vinn-situasjon. Folk får leve de livene de ønsker. Bygde-Norge får tilført
              mennesker, kapital, ideer, liv og aktivitet – nettopp det svært mange bygdelag
              mangler. Nettopp det å kunne tilby alternative livsmiljøer til byene tror jeg er noe
              av bygdenes sterkeste kort for framtida. Heller enn å satse på bleke kopier av bylivet
              må bygdene utvikle og foredle sitt særpreg og sine sterke sider. Eiendomslovene i
              landbruket er ikke til hinder for en slik politikk. Det finnes titusener av eiendommer
              som er så små at de ikke omfattes av disse lovene. Ved de siste lovendringene som
              Stortinget vedtok tidligere i år, ble grensene hevet, slik at 19 000 flere eiendommer
              nå kan omsettes fritt og ikke omfattes av odelsrett og boplikt. 

Mange av disse eiendommene står i dag dessverre tomme og ubrukte, slik Bredvold også
              påpeker. Jeg tror at dette kan ha mange årsaker. Dels er det vanetenking. Eierne ser
              ikke mulighet for salg. Potensielle kjøpere tror ikke det er mulig å få kjøpt. Dels
              tror jeg det er manglende tilrettelegging og planlegging. Kommunene ser ikke og
              utvikler ikke det potensialet mange av disse eiendommene har i et livsstilsmarked. Jeg
              tror derfor mye kan gjøres med mer oppmerksomhet og informasjon omkring dette
              spørsmålet. Jeg skal gjøre mitt til at de muligheter og ressurser disse eiendommene
              representerer, blir løftet mer fram i tida som kommer. 

De resonnementene jeg her har gitt, gjelder de mindre eiendommene. For eiendommer av
              en visse størrelse opplever jeg at det er bred aksept for at det bør følge visse
              reguleringer og plikter etter eiendomsloven. Slike eiendommer må forvaltes på en slik
              måte at det ytes noe tilbake til lokalsamfunnet i form av matproduksjon,
              næringsutvikling, kulturlandskap, bosetting og levende bygder. 

