 Det som er viktig å ta med seg, og som det ikke legges vekt på av representanten
              Trældal, er at vi har en økonomisk politikk i Norge, en avgiftspolitikk, som har andre
              formål enn rene grensehandelsformål, eller andre formål enn rene jordbruksformål. 

Når det gjelder utsagnet om at det blir lagt ned flere gårdsbruk i Norge nå enn
              tidligere, er det uriktig. Vi har snudd denne tendensen, og det viser søknader om
              produksjonstilskudd i det siste året. 

Det som er det store poenget, synes jeg, er at med det norske kostnadsnivået og vårt
              forhold til matproduksjon vil det få dramatiske konsekvenser – enda større
              konsekvenser – hvis en ensidig skulle legge vekt på målet om å redusere
              grensehandelen, som tydeligvis Trældal gjør. Vi hadde måttet, slik Fremskrittspartiet
              synes å ville, legge bort mange av landbrukets samfunnsoppgaver, som aktivt landbruk
              med variert bruksstruktur over hele landet, og kjørt en endimensjonal
              strukturrasjonaliseringspolitikk, med kraftig sentralisering og tap av arbeidsplasser
              som resultat. Det ville være resultatet hvis vi skulle gjennomføre Trældals politikk.
            

