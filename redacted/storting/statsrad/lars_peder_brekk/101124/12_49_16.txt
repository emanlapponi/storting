 Først vil jeg takke for spørsmålet fra representanten Bredvold. Jeg er glad for hver mulighet til å diskutere viktige spørsmål vedrørende dyrevelferd.


Jeg vil innledningsvis peke på at det er dyreeiers og andre involverte aktørers ansvar å etterleve krav og prinsipper i dyrevelferdsloven. Mattilsynet fører tilsyn med etterlevelsen, og sanksjonerer ved behov. Næringsaktørene hver for seg og gjennom produsentorganisasjonene må gjøre sitt ytterste for å få ned antallet skader gjennom kartlegging og forebygging av forekomst samt skånsom behandling av dyrene under alle trinnene i produksjonen. Dette har Mattilsynet tatt opp med næringen. Næringen har et klart ansvar for å kartlegge de kritiske punktene i produksjonen. Næringen har også et ansvar for å utarbeide planer for å forebygge skader på dyr i forbindelse med transport og slakting.


Til sammen transporteres over 60 millioner fjørfe til slakteri i Norge hvert år. For slaktekylling ligger andelen som dør under transport, på mellom 0,15 pst. og 0,2 pst. Ved transport av utrangerte verpehøns er dødeligheten noe høyere, noe som i stor grad kan settes i forbindelse med dyrenes kondisjon ved transport. I Norge har det skjedd en betydelig reduksjon i antallet utrangerte verpehøns som transporteres levende til slakteri, fordi en stor del av disse dyrene avlives på gården og sendes til destruksjon i stedet for å sendes til slakteri.


Mattilsynet fører tilsyn med transport av dyr. Ifølge Mattilsynet vil man for slaktetransport av fjørfe i praksis kunne si at mer eller mindre samtlige partier blir kontrollert.


Mattilsynet har informert meg om at deres erfaringer tilsier at transport på dager med ekstreme temperaturer øker risikoen for høy dødelighet. I noen tilfeller har Mattilsynet funnet det nødvendig å vedta forbud mot transport på visse dager, fordi risikoen for høy dødelighet som følge av ekstremt lave utetemperaturer har vært for høy.


Dyrenes kondisjon ved transport er av stor betydning for hvor godt de tåler transporten. Det er viktig at produsentene har fokus på at dyr som ikke er egnet for transport, skilles ut og avlives på stedet, i stedet for å la disse transporteres til slakteriet. Særlig på vinterstid med lave utetemperaturer er også dyrenes miljø i huset av betydning, fordi dyr som er våte, i større grad kan dø under transport ved lave temperaturer. Dette vil også være et vesentlig moment i vurderingen av om dyrene er skikket til å gjennomføre den tiltenkte transporten.


Transporttider er en annen viktig faktor som påvirker dyrevelferden under transport. Bransjen må ha fokus på å redusere dyrenes tid i transportkassene i størst mulig grad, bl.a. gjennom god planlegging av inntransport og slaktetidspunkt. Planlegging av plukking av dyr hos produsenten er også vesentlig for å unngå at dyr blir stående i transportcontainere unødvendig lenge, før selve transporten påbegynnes.


Den enkelte produsent må ha stor oppmerksomhet på dyrenes transportegnethet, med nøye utsortering av dyr før transport. Produsentene må også ha fokus på miljø for å unngå våte dyr. Den enkelte produsent, transportører og slakterier må planlegge transport av dyr godt for å unngå at dyr oppholder seg i transportenhetene lenger enn høyst nødvendig. Med dagens slakteristruktur, og for noen dyr lange transporter, er slike tiltak særdeles viktig for å søke å redusere dødelighet under transport så mye som mulig.


