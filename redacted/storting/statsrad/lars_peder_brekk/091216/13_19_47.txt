 Det er vel ikke et spørsmål om statsråden har tro på det, men om Nortura som markedsregulator har tro på det. Jeg har lyst til å understreke at når en tar utgangspunkt i kiloprisen på biffkjøtt i Norge, snakker vi ikke i dette tilfellet om forbrukerprisen på biff, som kanskje er 300–400 kr pr. kilo – og at det er 2 kr reduksjon på det. Det vi snakker om, er engrosprisen. Den reduksjonen på ca. 4 pst., som jeg forklarte i sted, er ikke liten. Det som er avgjørende å vite, er at Nortura som markedsregulator ikke styrer i senere ledd. Likevel forutsetter en jo – gjennom beregningene av priselastisitet som jeg redegjorde for – at det vil innebære en økt etterspørsel i markedet, som vil avta et kvantum på i overkant av 1 150 tonn.


