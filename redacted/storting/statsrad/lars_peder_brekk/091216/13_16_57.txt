 Det er riktig at Nortura har varslet en prisreduksjon på 2 kr pr. kilo for storfekjøtt, men en lavere reduksjon for første halvår 2010. Det har i den siste tiden vært en kraftig reduksjon i etterspørselen etter storfekjøtt, og det gjør at vi for første gang på svært lenge kan få overskudd av norskprodusert storfe i Norge. Nortura har ansvar for å balansere råvaremarkedet, med grunnlag i den reformerte markedsordningen for storfekjøtt, som gjelder fra 1. juli. Den er uten målpris, og adgangen til reguleringslagring er begrenset til 2 500 tonn.


I markedsordningen er pris et hovedvirkemiddel for å balansere råvaremarkedet. Nå er vel ikke hovedspørsmålet hvilken økt etterspørsel 

jeg

 forventer som følge av prisreduksjonen, men hvilken etterspørselsrespons som har vært observert i storfemarkedet ved tidligere prisendringer – med andre ord hva priselastisiteten er. Det er vanlig å regne med en priselastisitet for storfe på minus 0,3 til 0,5. Engrosprisen var før reduksjon 48,88 kr. Det vil si at en prisreduksjon på 2 kr er ca. 4 pst. Med et forsiktig anslag om elastisitet på minus 0,3 vil prisreduksjonen gi en forbruksvekst på ca. 1,3 pst., eller ca. 1 150 tonn, på årsbasis. Dette er forventningen til økt omsetning på engrosnivå. For å gi økt etterspørsel hos forbrukerne må selvsagt prisreduksjonen føres videre av senere ledd.


