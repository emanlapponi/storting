 Jeg er enig i store deler av den virkelighetsbeskrivelse som representanten Bredvold her framlegger. Det har vært store utfordringer i norsk rovdyrpolitikk de siste årene. Vi har hatt store tap, og det har gått ut over beitebrukerne spesielt. Det har vært en konflikt mellom det å bygge opp rovviltbestander, som vi har gjennomført i henhold til stortingsflertallets vedtak fra 2003–2004, og det å sikre et framtidig beitebruk. Det er også derfor en i den nye regjeringsplattformen har gått inn for en rekke tiltak som man nå skal innføre. Noen av dem skal behandles i Stortinget, som jeg nevnte, og det går på bestandsmål for bjørn og ulv, og i tillegg er det lagt vekt på at man skal øke effektiviteten i skadefellingen og ha bedre erstatningsordninger.


