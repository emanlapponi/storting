 Riksrevisjonen har i forbindelse med revisjonen for 2008, som representanten Trældal understreker, hatt merknader til regnskapene for Bioforsk og Statens landbruksforvaltning, SLF. Dokument nr. 1 er nå til behandling i kontroll- og konstitusjonskomiteen. Jeg vil følge opp de eventuelle merknader som Stortinget måtte komme med i den forbindelse.


Når det er sagt, vil jeg understreke at jeg tar kritikken fra Riksrevisjonen alvorlig, og at oppfølging av de feil og mangler Riksrevisjonen har avdekket, har høy prioritet både i Landbruks- og matdepartementet og i de virksomheter dette gjelder. Jeg vil videre understreke, slik jeg har gjort i mine kommentarer til de punkter Riksrevisjonen har tatt opp i forbindelse med revisjonen av 2008-regnskapet, at jeg i all hovedsak må si meg enig i de feil og mangler Riksrevisjonen har avdekket i sin revisjon av de to virksomhetene. Alle virksomheter under mitt ansvarsområde skal følge de lover og regler som gjelder i staten, ikke minst gjelder det regelverket for offentlige anskaffelser.


Landbruks- og matdepartementet har i revisjonsdialogen med Riksrevisjonen redegjort for en rekke tiltak som de to virksomhetene allerede har iverksatt og kommer til å iverksette. Eksempler på tiltak som Bioforsk har iverksatt, er etablering av internkontroll på anskaffelsesområdet samt sentralisering av innkjøpsfunksjonen. Jeg vil også vise til at Bioforsk engasjerer ekstern bistand for å gjennomgå og kvalitetssikre anskaffelsesrutinene. Likeledes har SLF iverksatt en rekke tiltak for å sørge for at feil og mangler knyttet til den aktuelle rammeavtalen, blir rettet opp.


Når det gjelder kritikken knyttet til manglende hjemmel for kjøp av aksjer, er rutinene innskjerpet. Jeg forutsetter nå at kjøp av aksjer før godkjenning fra Stortinget foreligger, ikke skal forekomme.


Status knyttet til oppfølging av tiltakene vil være en sentral del i departementets styringsdialog med de to virksomhetene i tiden framover. Jeg vil også bemerke at departementet har forsterket sin styring av underliggende virksomheter, bl.a. som følge av påpekte feil og mangler fra Riksrevisjonens side. Her kan jeg eksempelvis nevne at jeg krever at virksomhetene rapporterer i styringsmøter mellom departementet og den enkelte virksomhet, og at oppfølgingen av riksrevisjonssaker rutinemessig skal være del av den generelle rapporteringen til departementet når det er behov for det.


Avslutningsvis vil jeg understreke at Landbruks- og matdepartementet skal ha betydelig fokus på at både Bioforsk og SLF iverksetter de tiltak som er nødvendig, slik at vi unngår tilsvarende feil og mangler i framtiden. Med de grep som er tatt og vil bli tatt, er det min vurdering at de feil og mangler Riksrevisjonen har påpekt, vil bli tilfredsstillende fulgt opp.


