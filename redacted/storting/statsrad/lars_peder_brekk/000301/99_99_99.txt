  Norge er nå en av verdens største
fiskeeksportører, med en samlet eksportverdi av norsk sjømat
i 1999 på 30 milliarder kr. Mer enn en tredjedel av dette
kommer fra oppdrettslaks, og andelen er økende.

Flere fagmiljøer har den senere tiden
konstatert at den fremste muligheten for økt verdiskaping
i Norge i tiårene som kommer, ligger i fiskeri og havbruk/havbeite
og i utnyttelse av de marine ressurser i vid forstand. En rekke scenarier
er skissert, og konklusjonen som kan trekkes, er at verdiskapingspotensialet
innen marin sektor er betydelig.

Vi står imidlertid foran et krevende
arbeid på en rekke felt for å realisere dette
potensialet. Ikke minst må denne erkjennelsen forankres
i alle berørte departementer, slik at det totale rammeverket
og virkemiddelapparatet trekker i samme retning og gir grunnlag
for et konkurransedyktig næringsliv.

Økt satsing på FoU er en nødvendig,
men ikke tilstrekkelig betingelse for å utløse
verdiskapingspotensialet i fiskeri- og havbruksnæringen.
Viktige problemstillinger som tilrettelegging av lov- og regelverk,
markedsadgang, arealtilgang, organisering og vurdering av virkemiddelapparatet
er også svært viktig for å sikre næringen det
nødvendige grunnlaget for videre utvikling og vekst.

I denne forbindelse er det viktig at Fiskeridepartementet
i sin organisasjon har en tilstrekkelig fokusering på det
marine verdiskapingspotensialet. Jeg har derfor valgt å omdisponere
ressurser i departementet og på den måten etablere
en egen enhet bestående av to-tre nøkkelpersoner
i departementet. Hensikten er å koordinere det daglige
arbeidet i departementene på dette feltet. Sekretariatet vil
være et viktig redskap i departementets arbeid med å utvikle
en helhetlig politikk, og jeg vil understreke at den viktigste grunnen
til å etablere dette sekretariatet er å styrke
departementets kompetanse og kapasitet på langsiktig arbeid.

Jeg er av den oppfatning at dette helhetsperspektivet blir
godt ivaretatt med den foreslåtte organiseringen av sekretariatet,
i forhold til det øvrige løpende arbeid i departementet.
For å lykkes forutsettes det betydelig medvirkning fra
alle aktuelle aktører i næring, forskning og ulike
forvaltningsinstanser.

Som avisen Nordlys har vært inne på,
finnes det et veletablert og kompetanserikt forskningsmiljø innen
marin sektor i Tromsø. Dette hersker det bred enighet om. Derfor
er det viktig at dette miljøet, som andre viktige FoU-miljøer
rundt omkring i Norge, blir konstruktiv bidragsyter til arbeidet
for økt verdiskaping som skal foregå i Fiskeridepartementet.

Jeg vil understreke at Regjeringens politikk
er å ta hele landet i bruk, og spesielt Kyst-Norge vil
stå sentralt i framtiden. Jeg ser ingen motsetning mellom
denne politikken og ønsket om å målrette
og oppgradere Fiskeridepartementets egen innsats for å realisere
verdiskapingspotensialet i marin sektor.

  Jeg tror vi er veldig enige – heldigvis.
For her er det snakk om i fellesskap å kunne utvikle en
ny og stor næring og ikke minst ta i bruk kompetanse rundt
omkring i landet. Den misforståelsen som var, kom selvsagt
av at Nordlys ikke undersøkte saken godt nok, eller ikke ønsket å undersøke
saken godt nok. Nå har vi forhåpentligvis lagt
på plass den saken. Her omdisponerer jeg ressurser innad
i departementet for å gjøre en bedre jobb i departementet,
og den jobben må selvsagt gjøres i Oslo. Men til
slutt vil jeg si at jeg er helt enig i at dersom det hadde vært
snakk om et stort, nytt sekretariat og nye forvaltningsorgan, så ville Regjeringen
vurdert utplassering en eller annen plass i landet.





                

  Den eneste godkjente metoden for testing av
marine algegifter i skjell er ved bruk av forsøksdyr – den
såkalte musetesten. Slike undersøkelser utføres
i dag ved Norges veterinærhøgskole.

For å øke kapasiteten for
slike prøver er det bevilget penger til å etablere
et avlastende tilbud for musetesting. Dette vil bli lokalisert i
Trøndelag, og vil være tilgjengelig i løpet
av få måneder. Kapasiteten for musetester skal da
bli tilstrekkelig til å møte behovet til skjellnæringen
i hele landet.

Det vil ikke være aktuelt å etablere
tilsvarende tilbud for musetesting andre steder i Norge. Av etiske
grunner ønsker vi å redusere antall musetester
til et minimum, og gå over til kjemiske analysemetoder.
Målet er å foreta det meste av algegiftkontrollen
ved hjelp av kjemiske testmetoder. 

Det nye tilbudet om musetesting – lokalisert
til Trøndelag – vil derfor bli avviklet når
behovet for musetester reduseres etter hvert som kjemisk analysemetodikk
overtar. Musetester skal i framtiden kun inngå som en sikkerhetskontroll
av de kjemiske metodene for bl.a. å hindre at en overser
eventuelle nye algetoksiner.

De kjemiske analysemetodene som er under utvikling, viser
godt samsvar med den såkalte musetesten. Metodene er operative
ved Norges veterinærhøgskole i dag, men det vil
ennå være nødvendig med noe utvikling
og tilpassing av metodene før de kan tas i bruk av offentlige
eller kommersielle laboratorier i skjelldyrkernes nærmiljø. 

Hurtigtester, som dyrkerne selv kan bruke ved
anlegget sitt, er også under utvikling. Disse er ennå ikke
kommersielt tilgjengelige, men forventes å bli et nyttig
redskap for skjelldyrkerne, og vil også bidra til en reduksjon av
antall musetester.

Det norske forskningsmiljøet innen
marine algegifter i skjell deltar i ekspertkomiteer i EU og arbeider
for å få EU til å godkjenne bruk av kjemiske
analysemetoder for kontroll av skjell. For å styrke det
norske forskningsmiljøet samt få utviklet de kjemiske
analysemetodene vil det bli gitt økte bevilgninger til
Norges veterinærhøgskoles forskningsmiljø for
marine algegifter. Regjeringen vil om nødvendig komme tilbake
til det i forbindelse med revidert budsjett.

  Som sagt er det en overgangsordning å etablere
et nytt miljø i Trøndelag i påvente av
at man får etablert kjemiske testmetoder. Jeg er glad for
at vi kan si oss enig i at det aller, aller viktigste i framtiden
vil være at vi greier å utvikle nye metoder som
også av etiske grunner er fornuftige, slik at vi slipper å bruke
levende dyr i slik testing. Jeg tror at skjellnæringen
vil ha et stort potensial dersom vi greier å redusere tidsperioden,
som nevnes her, i forhold til markedene. Tidsperioden for testing
er viktig for å komme ut i markedene til rett tid. Jeg
oppfatter det iallfall slik at representanten Simonsen og fiskeriministeren
i hovedtrekk er enige når det gjelder det arbeidet som
nå gjøres.

  Fiskerimyndighetene har fulgt konflikten mellom
autolineflåten og kystflåten i mange år.
Myndighetene har i det lengste avventet resultatene av frivillige
ordninger som har vært igangsatt gjennom avtaler innenfor
Norges Fiskarlag, der det bl.a. henstilles til autolinefartøyene
om å ta hensyn til de mindre kystfartøyenes behov
for areal og stabilt driftsgrunnlag i sine nærområder.

Ettersom det viste seg at henstillingsavtalen
ikke var tilstrekkelig for å løse konflikten,
fant Fiskeridepartementet det nødvendig å foreta
en endring av regelverket. I juni 1999 ble det, på det
begrensede hjemmelsgrunnlaget som departementet har i dag, fastsatt
en midlertidigforskrift som setter forbud for autolinefartøyer
over 28 m mot å fiske innenfor en grense trukket fire til
seks nautiske mil ut fra grunnlinjen i Vest-Finnmark. Høsten 1999
oppnevnte Fiskeridepartementet en arbeidsgruppe sammensatt av medlemmer
fra Norges Fiskarlag, Norges Kystfiskarlag, Havforskningsinstituttet,
Fiskeriforskning, Kystvaktinspektøren, Fiskeridirektoratet
og Fiskeridepartementet. Arbeidsgruppen fikk i oppdrag å vurdere hvor
en permanent sjøgrense langs kysten for havgående fartøyer
som fisker med faststående redskaper, bør gå,
og hvilke fartøystørrelser den bør gjelde
for. Det lå i oppdraget at man skulle vektlegge
hensynet til en bærekraftig utnyttelse av de lokale og
stasjonære bunnfiskeslagene langs kysten og hensynet ikke
minst til de mindre kystfartøyene og til kystsamfunnene.

I januar i år la arbeidsgruppen fram
sin innstilling. Innstillingen konkluderer med at det skal være
forbudt for autolinefartøyer over 21,35 m å fiske
innenfor en grense trukket langs hele kysten fire nautiske mil fra grunnlinjen.
Denne grensen skal gjelde hele året med unntak av to områder
utenfor Finnmark og Troms og ett område utenfor Nordland
der grensen i en periode av året trekkes ut til ti nautiske
mil fra grunnlinjen.

Innstillingen er sendt på høring
med frist til 25. april i år. Jeg vurderer forslagene i
innstillingen som et godt grunnlag for grensedraging, og jeg tar
sikte på å fastsette forskrift om en landsomfattende
grensedraging snarest mulig.

Ettersom det er behov for en klarere hjemmel
i saltvannsfiskeloven for en slik grensedraging som foreslås
i innstillingen, har departementet allerede laget utkast til en
odelstingsproposisjon om endring av loven. I proposisjonen blir
det foreslått en ny bestemmelse i loven som skal gi hjemmel
for å innføre områdebegrensninger for fiske
med større fartøy som nytter annet redskap enn
trål. Utkastet har vært ute til høring
i næringen og i berørte departementer. Jeg tar
sikte på å legge fram en proposisjon om lovendring
for Stortinget innen svært kort tid.

  Prosessen med en gjennomgang av Fiskeridirektoratets
ytre etater pågikk i flere år og ble behandlet
av Stortinget en rekke ganger. Ny organisasjonsmodell med ni regionkontorer
i en felles ytre etat og oppheving av lov om rettledningstjenesten
ble vedtatt av Stortinget den 19. februar 1998.

Etter Stortingets vedtak startet omorganiseringen
i Fiskeridirektoratet med organisering av en ny avdeling, Avdeling
for kvalitet, kontroll og regional forvaltning. Deretter ble den
gjennomført på regionnivået, og det arbeides
nå med å få på plass en endelig
struktur og lokalisering lokalt. 

I dokumentene til Stortinget presiserte departementet bl.a.
at de lokale personalressursene i ytre fiskeriforvaltning ikke skal
bli svekket som følge av den nye modellen. Det skal legges
vekt på at tjenestetilbudet lokalt opprettholdes, og på å videreføre
en ytre fiskerietat som er serviceorientert overfor næringen.

Ovennevnte og Stortingets forutsetninger er
hele tiden lagt til grunn i arbeidet. Fiskeri- og havbruksnæringen, kommunikasjoner
og teknologi samt ytre rammebetingelser mv. har imidlertid gjennomgått
store endringer i tiden etter at kontorstrukturen i rettledningstjenesten
og kontrollverket ble bygd opp. Et eksempel på dette er
bl.a. satsing på veterinær grensekontroll ved
leveranser fra tredje land. Disse forholdene kan tilsi at det framtidige behovet
for kompetanse, faglig standard og kontorer på lokalnivået
kan være annerledes enn før. 

Fiskeridirektøren så det
som hensiktsmessig at den lokale kontorstrukturen enkelte steder
ble vurdert av en uavhengig instans. I september 1999 ble det inngått
en avtale mellom Fiskeridirektoratet og Statskonsult om at sistnevnte
skulle foreta en vurdering av den geografiske plasseringen, inndelingen
og organiseringen av lokalkontorene sett i forhold til arbeidsoppgavene,
mulighetene for fleksibel utnyttelse av personell og det totale
samspillet mv. i regionen. Statskonsult ble særlig bedt
om å se på regionene Nordland og Møre
og Romsdal. 

Under utførelsen av oppdraget har
Statskonsult hatt kontakt med ledere og medarbeidere i direktoratet
og ytre etat, tillitsvalgte, fylkesfiskarlag, oppdretterlag, SND
og Nordland fylkeskommune. 

Statskonsult avgav sin rapport til Fiskeridirektøren
i februar i år. Den er nå ute på høring
i Fiskeridirektoratets ytre etat med frist for uttalelse 17. mars.
Fiskeridirektøren vil deretter utarbeide sin tilråding
til departementet. 

Siden Statskonsults rapport er utarbeidet på oppdrag fra
Fiskeridirektøren og skal behandles av ham, finner jeg
det ikke riktig å kommentere eller ta stilling til rapporten
før Fiskeridirektørens tilråding foreligger. 

 Jeg vil på nytt understreke at når
en sak er ute på høring, og når vi venter
på en innstilling fra en etat underlagt departementet,
vil jeg avvente den innstillingen før det gis et konkret
svar. 

Men jeg kan gi uttrykk for en prinsipiell holdning
til saken, som er uavhengig av de vurderingene i Nordland og Møre
og Romsdal som bl.a. nå er gjennomført. Det går
på at hvis vi skal greie å få til den
veksten i fiskerinæringen som også Bastesen understreker,
kan vi ikke foreta en reduksjon i kontrollverket, en reduksjon i
rådgivningssystemet. Det ligger i bunnen for mitt arbeid
videre. 





                

  Stortingsmeldinga om arkiv, bibliotek og museum,
som er fremja av Kulturdepartementet, nyttar ikkje nemninga statleg
ansvarsmuseum, og det finst heller ikkje i dag noko museum med ein slik
merkelapp. Det er likevel rett at kystkulturen og fiskerinæringa
ikkje er like godt dokumentert i form av museumstiltak
som tilfellet er med innlandskultur og jordbruk. I ettertid framstår
det for meg som heller merkeleg i eit land der den lange
kystlina med tilhøyrande folkesetnad og eit mangslunge
næringsliv er eit så viktig kjennemerke. 

I dei siste tiåra er det likevel bygt
opp mange gode museum med kystkultur, fiskeri og sjøfart
som sentrale dokumentasjonsområde. I den nemnde stortingsmeldinga har
Regjeringa teke til orde for ei omfattande styrking av den statlege
innsatsen på museumsområdet, samstundes som det
blir lagt opp til ei organisatorisk opprydding i den sterkt fragmentariske
institusjonsstrukturen som pregar det norske museumslandskapet.

I meldinga er det gitt uttrykk for at det i
denne samanhengen vil vere naturleg å prioritere fleire
institusjonar med fagleg tyngdepunkt innanfor saksfeltet kystkultur, fiskeri
og sjøfart. Som fiskeriminister ynskjer eg at Fiskeridepartementet
skal engasjere seg sterkare i kulturarven på kysten og
i dokumentasjon av fiskerinæring og sjøfart. Eg
vil likevel understreke at det er Kulturdepartementet og Norsk museumsutvikling
som må ha ansvaret for dei faglege vurderingane når
det gjeld kva for museum og institusjonar det skal satsast på. 

I meldinga går det også fram
at ein her vil sjå nærmare på den nasjonale
samordninga, slik at ein kan få til ei funksjonell og fagleg
arbeidsdeling mellom konsoliderte regionale museumseiningar. I meldinga
heiter det at Kulturdepartementet vil leggje opp til å få fortgang
i arbeidet med regional konsolidering og nasjonal samordning innanfor
museumsområdet kystkultur, fiskeri og sjøfart,
og at dette vil ha særleg høg prioritet i arbeidet
med å følgje opp meldinga.

Som fiskeriminister er eg svært nøgd
med den særlege prioriteringa av fiskerisektoren som Regjeringa
med dette har forplikta seg til. Det er no opp til Stortinget å stadfeste
den sterke statlege satsinga på museumssektoren generelt,
og museumstiltak for fiskerisektoren spesielt, som Regjeringa her
har lagt opp til.

  Jeg tror begrepsbruken ikke er det viktigste.
Jeg tror vi er enige om at det skal være nasjonal samordning,
og at en skal ha en del museum som ivaretar denne viktige kulturarven,
og jobber videre med det. Vi er heldige som har fått utviklet
en del slike museum langs hele kysten i de siste årene
som er gode, og som er dyktige, og som kan gjøre en slik
jobb. 

Jeg er veldig glad for at denne saken blir
tatt opp i spørretimen. Det er en viktig sak, og jeg ønsker
at Fiskeridepartementet skal fokusere mer på dette området
i framtida også. Men jeg vil understreke at her må vi
ha faglige råd fra Kulturdepartementet og Norsk museumsutvikling
når det gjelder hva slags museum vi skal satse på.
Jeg håper at Stortinget vil gå inn for Regjeringens forslag,
og at vi dermed kan ha mulighet til å få fortgang i
det. Det er vanskelig for meg å konkretisere tidsarbeidet,
men jeg vil iallfall ha stor fokusering på dette i tida framover.

