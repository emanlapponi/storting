 Jeg har først lyst til å takke representanten for et godt spørsmål. Dette er et tema som opptar meg nå som statsråd, og det gjorde det da jeg var i opposisjon. Det er viktig at barnevernet gjør det de har fått beskjed om, og de skal alltid vurdere om det er noen i barnets slekt eller nettverk som kan være fosterhjem. Dette er veldig klart og tydelig nedfelt i fosterhjemsforskriften.


Samtidig er det også slik at ikke alle barn har det best i fosterhjem hos familie eller nært nettverk. Barnevernet skal derfor også alltid vurdere hva som vil være til det beste for barnet. Dersom det er åpenbart at familien ikke kan være fosterforeldre, skal ikke barnevernstjenesten sette i gang omfattende prosesser for å kartlegge barnets familie.


Jeg er likevel glad for å konstatere at et stadig større antall barn som trenger fosterhjem, flytter i fosterhjem hos slekt eller nettverk. Dette gjelder over 27 pst. av barn som bor i fosterhjem. Vi vet at barn som flytter inn i fosterhjem hos slekt eller nettverk, oftere klarer seg bedre. Vi vet også at noen kommuner har blitt mer bevisst på bruk av familie- og nettverksfosterhjem. Utviklingen der henger veldig tydelig sammen med bruken av familieråd.


Fylkesnemndas rolle er først og fremst å gjøre en konkret vurdering av de spørsmål som er reist av partene. Dersom den private part legger ned påstand om at barnet skal i et bestemt fosterhjem, vil fylkesnemnda vurdere om det hjemmet da kan være fosterhjem.


Jeg har også lyst til å understreke at kommunens administrative og politiske ledelse er ansvarlig for at kommunene ivaretar sine plikter, også på dette området. Fylkesmennene skal føre tilsyn med at kommunene utfører de oppgavene de er pålagt etter barnevernsloven.


Regjeringen jobber også med en fosterhjemsmelding, der vi vil presisere kommunenes ansvar og viktigheten av å vurdere barnets familie og nære nettverk som fosterhjem.


