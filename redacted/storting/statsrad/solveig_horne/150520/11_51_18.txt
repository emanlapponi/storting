 Det har i noen bydeler i Oslo med integreringsutfordringer vært gratis kjernetid for alle, uavhengig av inntekt, siden 2007. Resultatet av dette forsøket har vært så vellykket at regjeringen i samarbeid med samarbeidspartiene nå innfører en landsdekkende ordning med gratis kjernetid.


Det er generelt høy deltakelse i barnehage blant fire- og femåringer, men deltakelsen er noe lavere blant barn med innvandrerbakgrunn. Cirka 93 pst. av alle fire- og femåringer med minoritetsbakgrunn går i dag i barnehage. Mange i denne gruppen lever også i familier med lav inntekt. Med den nye nasjonale ordningen vil regjeringen sikre at de aller fleste fire- og femåringene får et barnehagetilbud, også barn i lavinntektsfamilier. Ordningen vil bli forankret i forskrift om foreldrebetaling i barnehager, som kunnskapsministeren har ansvar for.


Gratis kjernetid i barnehage har vært og er en viktig del av statens bidrag i områdesatsingen i Groruddalen og i Oslo Sør, bydel Søndre Nordstrand. Det har også vært forsøk med gratis kjernetid i bydel Gamle Oslo, Bergen og Drammen. Innretningen på forsøket har vært litt forskjellig med hensyn til aldersgrupper, foreldrenes inntekt og aktivitetsplikt for foreldrene. Fra høsten 2014 ble det også innført prøveprosjekt med en mer målrettet innretning av forsøket med gratis kjernetid i noen områder i Bergen, Drammen samt bydel Gamle Oslo. Forsøket retter seg mot barn i familier med lav inntekt, og det stilles også krav til aktivitet for foreldrene, i tråd med regjeringens plattform. Erfaringene vil bli oppsummert i løpet av året.


Alle fire- og femåringer i Groruddalen og Oslo Sør får tilbud om gratis kjernetid, uavhengig av foreldrenes inntekt. Denne ordningen vil fortsette ut avtaleperioden for områdesatsingen, henholdsvis 2016 og 2017. Det er enda ikke tatt noen beslutning om eventuell videreføring av områdesatsingen i Oslo etter 2016 og 2017.


Oslo, Bergen og Drammen kan i tillegg søke om midler til forsøk og utviklingstiltak som legger til rette for aktiviteter for foreldre og rekruttering av barn til barnehage.


De tre kommunene kan også søke om midler til erfaringsoverføring og informasjon til andre kommuner knyttet til den nasjonale ordningen for fire- og femåringer. Integrerings- og mangfoldsdirektoratet har nylig sendt ut et rundskriv om tilskuddsmidler for andre halvår 2015.


