 Som representanten er kjent med, ble det fra 1. august i år innført en landsdekkende ordning med gratis kjernetid for fire- og femåringer i familier med lav inntekt. Dette ble besluttet av Stortinget i forbindelse med budsjettbehandlingen i 2014, og det var en følge av positive resultater fra forsøk med gratis kjernetid i barnehage, bl.a. i Groruddalen og Søndre Nordstrand. Nå går de aller fleste barna i disse bydelene i barnehage.


Den nasjonale ordningen gir flere barn i hele Oslo og i hele landet anledning til å gå i barnehage. I tillegg gir den nye moderasjonsordningen for foreldrebetaling flere familier billigere barnehage.


Som jeg svarte representanten Bøhler 20. mai, har gratis kjernetid i barnehagen vært en viktig del av statens bidrag i områdesatsingen. Det har vært tilbud om refusjon av foreldrebetaling 20 timer per uke for alle fire- og femåringer i bydelene i Groruddalen og i Søndre Nordstrand, altså ikke bare for barn i familier med lav inntekt. Områdesatsingen i Groruddalen har pågått siden 2007. Det har aldri tidligere vært en så omfattende og samlet satsing fra stat og kommune i et område i Norge. I august i år ble det inngått en ny avtale om områderettet innsats i Groruddalen for perioden 2017–2026. Barnehage og skole er pekt ut som ett av de tre hovedsatsingsområdene i denne områdesatsingen.


Forsøket med gratis kjernetid er beskrevet mer detaljert i budsjettforslaget for 2016 enn det jeg svarte i Stortinget i mai. I budsjettforslaget framgår det bl.a. at 105 mill. kr av den foreslåtte totalbevilgningen på 143,9 mill. kr til gratis kjernetid går til å dekke den nasjonale ordningen for fire- og femåringer.


De resterende 38,9 mill. kr er foreslått brukt til arbeid med rekruttering av barn til barnehage og aktiviteter for foreldre, i tillegg til refusjon av foreldrebetaling ut barnehageåret. De kommunene som har hatt forsøk med gratis kjernetid, kan nå søke på disse midlene. Det er altså ikke slutt på forsøk med gratis kjernetid, selv om bevilgningene til forsøkene er redusert som følge av den nasjonale ordningen.


De nåværende områdesatsingene utgår i 2016 i Groruddalen og i 2017 i Søndre Nordstrand. Derfor er utfasingen av ordningen med refusjon av foreldrebetaling satt til utgangen av barnehageåret 2015/2016 i Groruddalen og 2016/2017 i Oslo sør.


Det er naturlig å fase ut refusjon av foreldrebetaling knyttet til forsøk med gratis kjernetid ved utgangen av barnehageåret, på samme måte som det gjøres ved regelendringer i barnehage- og skolesektoren.


