 Samtidig som innvandring har bidratt til økonomisk vekst i Norge og gjort oss til en mer mangfoldig nasjon, ser denne regjeringen utfordringer knyttet til innvandring og integrering. Det er derfor nødvendig å regulere innvandringen, og det er noe både denne regjeringen og den foregående regjeringen har arbeidet med. Ansvarsområdet ligger hos justisministeren.


Som likestillingsminister er det mitt ansvar å sørge for at vi har gode verktøy for å fremme likestilling og motvirke diskriminering. Som integreringsminister er mitt ansvar å legge til rette for at alle som har fått innvilget opphold, blir inkludert i det norske samfunnet. Da er språk, utdanning og arbeid viktige elementer for å skape tilhørighet.


Debatten om rasisme er en påminnelse om at diskriminering og rasisme faktisk skjer og påvirker folks hverdag. Det er tankevekkende historier som har kommet fram, og jeg synes det er trist at det er veldig mange unge og voksne i Norge som opplever dette. Det er viktig at de som opplever å bli usaklig forskjellsbehandlet i hverdagslige situasjoner, får dette opp og fram i lyset. Sosiale medier, som i den saken som representanten viser til, gjør også at terskelen for å fortelle om usaklig forskjellsbehandling er lavere og gjør det lettere for mange å delta i debatten.


Det er dokumentert at diskriminering på grunn av etnisitet eller hudfarge forekommer, bl.a. har vi sett det både på arbeidsmarkedet og på boligmarkedet, og det er noe vi alle er nødt til å bekjempe. Diskriminering handler ofte om negative holdninger, gjerne i kombinasjon med manglende kunnskap og innsikt. Jeg vil i hvert fall jobbe for å bekjempe alle former for diskriminering og er opptatt av at vi i fellesskap klarer å inkludere alle.


Det er også viktig å være bevisst på at etnisk diskriminering ikke bare rammer innvandrere, men også andre minoriteter, f.eks. samer og nasjonale minoriteter, bl.a. jøder. Det er feil å tro at diskriminering eller rasisme handler om antall med minoritetsbakgrunn. Det handler om mye mer.


Regjeringen vil jobbe på flere fronter mot diskriminering, hatefulle ytringer, vold og rasisme. Jeg vil bl.a. fremme en universell likestillings- og antidiskrimineringslov. Jeg ser spesielt at det er behov for å se nærmere på hvilke konsekvenser – altså håndhevingen – brudd på diskrimineringslovverket skal få.


Jeg vil også nevne at fra nyttår har Likestillings- og diskrimineringsnemnda blitt styrket, slik at håndhevingen av bl.a. diskrimineringsforbudene skal bli mer effektive.


I årets budsjett er det satt av 5 mill. kr til en handlingsplan mot antisemittisme. Regjeringen vil komme tilbake til hvordan innsatsen skal utformes.


Jeg mener det er viktig at arbeidet mot antisemittisme ses i tett sammenheng med arbeidet mot andre former for rasisme og diskriminering.


