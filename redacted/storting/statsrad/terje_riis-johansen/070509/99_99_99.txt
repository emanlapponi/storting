  Flere forhold knyttet til handelsvirksomhet
med Russland har betydning for norsk næringsliv. Det gjelder
særlig import og eksport av sjømat og
leveranse av proviant fra Russland til russiske båter som
går til norsk havn. Fellesnevneren er at disse områdene
påvirkes av reglene for veterinær grensekontroll
samt åpningstidene ved grensekontrollstasjonene.

Til spørsmålet fra representanten
Aspaker vil jeg generelt si at matforvaltninga løpende
prøver å legge til rette for ordninger som ikke
virker hemmende på næringslivet ved gjennomføring
av veterinær grensekontroll.

Mattilsynet har klart å få til
et opplegg hvor russiske båter som ønsker å anløpe
havner i Finnmark og Troms, fortsatt får lov til å ta
imot forsyninger som kommer med bil fra Russland – en
ordning som egentlig skulle ha vært avviklet på grunn
av reglene for veterinær grensekontroll. Denne ordninga
har betydning både for sjømatnæringa
og for ulike servicenæringer i de nordligste fylkene.

Det er i denne sammenheng også grunn
til å nevne at Mattilsynet den siste tida har
gjort en betydelig innsats for å opprettholde
og legge til rette for eksport av fisk til Russland.

Når det gjelder spørsmålet
om åpningstider, vil jeg vise til mitt svar av
2. mars i år på representanten Aspakers spørsmål
om samme tema. Mattilsynet var da i gang med å utrede hvilke
nærings-, bemannings- og kostnadsmessige utfordringer
Mattilsynet og næringa står overfor i Troms og
Finnmark. Denne vurderinga skulle foregå i nært
samarbeid med fiskeri- og havbruksnæringenes
organisasjoner.

Mattilsynet var ferdig med sin utredning
for noen få dager siden. Jeg vil nå vurdere
Mattilsynets forslag til tiltak sammen med fiskeri- og kystministeren
for å komme fram til den beste løsninga
totalt sett.

  For det første vil jeg
avvise at store spørsmål i nord nødvendigvis er
små i sør på dette området.

Når det gjelder Mattilsynets innsats
innenfor denne sektoren den siste tida, har
det, som naturlig er, i stor grad handlet om spørsmål
knyttet til Nord-Norge og vårt forhold til Russland. Det å sikre
eksporten av fisk til Russland har vært Mattilsynets største
sak på dette området. Den største
saken for fiskerinæringa i Nord-Norge er også knyttet
til framtidige markedsmuligheter og det å kunne få solgt
produktene sine. Det mener jeg er situasjonen, og det
er en bevisst prioritering i forhold til en stor og viktig sak som
denne.

Når det gjelder ferden videre, etter
at jeg nå har fått Mattilsynets vurderinger på mitt
bord, skal jeg garantere at dette skal gå raskt. Jeg er
selvsagt helt enig i at hindringer for næringslivet av
denne art som det er mulig å gjøre noe med, bør
man forsøke å lande raskt. Vi bør forsøke å få til
endringer som næringslivet kan leve med. Jeg
er derfor innstilt på å behandle denne saken raskt.

  Skal vi ha lengre åpningstider
og et utvidet tilbud på disse stedene, er det åpenbart
at det koster penger. Det er en del av dette spørsmålet.
Men det at det koster penger, betyr ikke at vi ikke
kan få gjort det. Men en del av de vurderingene vi gjør,
går selvsagt også på kostnadssiden
og det å finne ulike løsninger. Det er Mattilsynet
og denne regjeringa selvsagt pliktet til å se på – som også den
regjeringa som Aspakers parti en gang var en del av, ville ha gjort
hvis saken hadde vært aktuell den gang. Så det å ikke
se på hva kostnadene er ved ulike løsninger, er ikke
ansvarlig i noe spørsmål – heller ikke
her. Men som sagt: Jeg tror vi skal finne en løsning på dette,
og jeg er innstilt på å finne løsninga
raskt.

