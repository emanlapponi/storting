 Petroleumsvirksomheten er viktig for å sikre statens inntektsgrunnlag og – ikke minst
              – sysselsettingen her i landet. Virksomheten skal skje innenfor de rammene vi setter
              for bærekraftig utvikling. 

Norge skal framover bidra til Europas energisikkerhet. De globale rammene for
              petroleumsvirksomheten er i forandring, bl.a. som følge av endringer i de
              internasjonale energimarkedene og i energi- og miljøpolitikken rundt i verden. 

Utfordringene og mulighetene på norsk sokkel er også i forandring. Slike
              utviklingstrekk vil kunne medføre behov for justeringer i petroleumspolitikken.
              Regjeringen vil gjennomgå petroleumspolitikken i en egen stortingsmelding, som
              representanten Meling nevnte. Jeg vil legge opp til en bred og omfattende prosess i
              forbindelse med arbeidet med meldingen. Min beste vurdering pr. i dag er at en
              forsvarlig og fornuftig ramme rundt et slikt arbeid bør være om lag et år. 

