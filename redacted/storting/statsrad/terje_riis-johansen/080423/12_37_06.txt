 Nei, jeg har definitivt ikke tenkt å lene meg tilbake og si at ting
er i sin skjønneste orden når det gjelder reinbeiteutfordringene
på Finnmarksvidda. Det jeg allikevel mener det er viktig å fokusere
på i den forbindelse, er at vi er på rett vei, og at vi begynner
å se effekten av solid jobbing for å få økologien
og bærekraften opp og fram som noe viktig i reindriftspolitikken.
Det at vi har lagt om tilskuddssystemet, slik at vi premierer uttak av dyr,
å få dyr ut av flokken, til slakteriet og ut i butikken, har
vært et veldig viktig tiltak, og det at vi nå har en reindriftslov,
som Stortinget nylig har vedtatt, og som gir oss bedre muligheter til å
gå inn og styre reintallet hvis det viser seg å være for
høyt, mener jeg er usedvanlig viktig for framover å bli enda
bedre når det gjelder reindriftspolitikken. Så summen av dette,
at vi nå ser at beitene på Finnmarksvidda er i bedring, at vi
har iverksatt noen tiltak, og at vi har en sanksjonsmulighet framover som
vi ikke har hatt før, gir håp om og tro på at dette er
ei næring i bedring. 

