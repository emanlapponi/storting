  Representanten Bredvold fra Fremskrittspartiet
stiller et spørsmål som synes å dreie
seg om to forhold: Det ene er det problemet
som sauenæringa har i deler av landet knyttet til det å drive
sauekjøttproduksjon på grunn av rovdyrtap. Det
andre er en uttalt bekymring for økt import av
sauekjøtt, altså spørsmål knyttet
til importvern.

Når det gjelder problemet
med rovdyr og tap av småfe på utmarksbeite, er
det en utfordring som jeg tar meget alvorlig.
Stortinget behandlet St.meld. nr. 15 for 2003-2004 og la der rammene
for hvilke rovdyrbestander vi skal ha i de ulike deler av landet,
og hvordan de skal forvaltes. Det ligger fast. Samtidig ser vi at
tap av særlig sau og rein i mange områder
og over flere år har ligget på et altfor høyt nivå og
gjort det vanskelig for utmarksnæringene
i disse områdene, til tross for uttak av rovvilt og forebyggende tiltak
parallelt med det.

Regjeringa har derfor bestemt at
det fra beitesesongen 2007 skal utbetales en økonomisk
kompensasjon over Landbruks- og matdepartementets budsjett
til dyreeier når det ut fra dyrvernhensyn må vedtas
inngripende restriksjoner på bruk
av beite på grunn av rovdyr. Dette sikrer dyreeier
en kompensasjon i tilfeller der fylkesmannen ikke finner å dekke
dette over Miljøverndepartementets budsjett, og det er
et bidrag som gjør det mulig for dyreeier å opprettholde
produksjon med nødvendige endringer,
og slik sett dekke det norske markedet med sauekjøtt.

Jeg er bekymret når sauebønder
føler at de blir presset ut av næringa på grunn
av tragedier som skyldes store tap – som enkelte opplever – av
dyr på utmarksbeite til rovdyr. Derfor har også Regjeringa økt
innsatsen, slik at det skal være mulig å leve
med den doble målsettinga som Stortinget har
bestemt.

Vi har økt bevilgningene til forebyggende
tiltak over Miljøverndepartementets budsjett
med 7 mill. kr for inneværende år, og de er nå på 44
mill. kr. Det er en erstatningsordning som forvaltes av Miljøverndepartementet.
I den ordninga erstattes ikke bare dokumenterte
tap til rovdyr, men også sannsynliggjorte tap.
Andelen sannsynliggjorte tap utgjør her omtrent 90 pst.

For tap som aksepteres som dokumentert eller
sannsynliggjort, er det ingen egenandel på erstatningene. Hele dyrets
verdi, med tillegg av følgekostnader, erstattes. Sauebøndene
er profesjonelle yrkesutøvere som tar dyrenes velferd på alvor.
Hovedproblemet er at dyrene gjennomgår lidelser, og mange
av sauebøndene opplever at produksjonen føles
meningsløs. Derfor er det så viktig å finne
løsninger som gjør det mulig å drive
tradisjonelt sauehold basert på utmarksbeiting, samtidig
som rovviltpolitikken er en del av rammebetingelsene for næringa. Det
jobber jeg med.

Så til problemstillinga rundt mulig
import av sauekjøtt. At en representant for Fremskrittspartiet
uttrykker bekymring for økt import av sauekjøtt,
er både overraskende og gledelig. Det er ikke
mange ukene siden jeg sjøl var i en debatt med representantens
partiformann på Jæren om en del landbrukspolitiske
spørsmål. Det ble da uttrykt relativt tydelig
fra partiformannen at Fremskrittspartiets mål var å avvikle
importvernet for jordbruksvarer. I en slik situasjon vil
jo land som New Zealand og Australia, med den sauenæringa
og den strukturen de har, relativt lett utkonkurrere det alt vesentlige
av det saueholdet som representanten Bredvold er bekymret for. Importvernet
er en bærebjelke i landbrukspolitikken for en hjemmemarkedsorientert
næring i et høykostland med vanskelige produksjonsforhold.

Dersom det er slik å forstå at
Fremskrittspartiet etter det
møtet og den debatten på Jæren som jeg
refererte til, har fått ny innsikt i grunnlaget for den
norske landbrukspolitikken og har skiftet standpunkt i
denne saken, er det gledelig for meg, og det er gledelig for norske
bygder. Dersom partiet ikke har skiftet mening,
er nok fortsatt utfordringer fra de
på to bein i denne sammenheng en like
stor trussel for sauebøndene i Hedmark som ulv og bjørn.

  Importen dreier seg om ca. 0,4 pst.
av kjøttproduksjonen internt i Norge, så når
det gjelder sauekjøtt, har vi, selv med en utfordrende
situasjon på rovdyrsiden, relativt god egendekning.

Når det gjelder representanten Bredvolds
bekymring i forhold til nedlagte gårdsbruk og hva det betyr,
så synes jeg det er interessant å høre
de bekymringene. Jeg mener å huske at jeg har
vært i noen debatter med andre representanter
fra Fremskrittspartiet som har vært
noe mindre bekymret for hva det betyr for Bygde-Norge
om antallet gårdsbruk og antallet bønder er noe
færre. Så jeg hilser den bekymringen velkommen.
Jeg mener selv at det er en utfordring å legge
til rette for at vi kan utvikle gårdene rundt
om på bygda, og hvis Fremskrittspartiet ønsker å delta
i det, så er det en hyggelig overraskelse.

  Jeg er enig i at det å fokusere på balansen mellom
rovdyr og husdyr i Bygde-Norge er viktig. Det ligger jo en todelt
målsetting til grunn for rovdyrpolitikken. Det betyr at
på den ene siden må vi forholde oss til at det
er rovdyr i den norske fauna. Samtidig må vi være
effektive når det gjelder uttak av rovdyr der hvor rov	dyr ikke
skal være. Det har miljøvernministeren og jeg
signalisert tydelig i det brevet vi sendte i sommerferien, hvor
det med en mer effektiv politikk på rovdyrsiden blir poengtert
fra vår side. I den forbindelse er det som nå skjer
med jerv, ett eksempel på dette. Miljøvernministeren
har nå gått inn og økt uttaket av jerv,
for en ser at en ikke har tatt ut det antallet som var forventet
i forhold til å ha en balanse her.

