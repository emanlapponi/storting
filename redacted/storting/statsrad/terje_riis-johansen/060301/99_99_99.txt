  Ved behandlingen av St.meld. nr. 15 for 2003-2004,
Rovvilt i norsk natur, fastsatte Stortinget nasjonale bestandsmål
for rovviltartene. Stortinget la også til grunn
at det fortsatt skal være mulig med levedyktig næringsvirksomhet
i landbruket i områder med rovvilt.
Disse målene er også fulgt opp i Soria
Moria-erklæringen. Tapene av både sau og
tamrein på grunn av rovvilt har i mange områder
vært uforsvarlig store over flere år, med betydelige
konsekvenser både for mulighet til utmarksbeiting
og for forsvarlig dyrevelferd.

Regjeringens mål om både
rovvilt og beitebruk skaper imidlertid utfordringer
som kan medføre at det oppstår dyrevelferdssituasjoner
der eneste mulige utvei er å ta beitedyra ut av beiteområdet.
På den annen side vil det også kunne
oppstå situasjoner der løsningen er å felle
rovvilt som opererer i prioriterte beiteområder. Dette
kan skje gjennom ordinær jakt eller gjennom skadefelling.

I Mattilsynets veileder om hvordan etaten skal
følge opp tilsynet med dyrevelferden i forhold til rovviltskader på beitedyr,
videreføres gjeldende prinsipper for håndtering
av disse konfliktene. Mattilsynet har ikke foretatt noen
policyendring for beitesesongen 2006. I veilederen er det lagt vekt
på at det lokalt og regionalt skal være
forutgående prosesser mellom Mattilsynet, miljømyndighetene
og dyreeierne før eventuelle vedtak fattes. De fleste situasjoner
bør løses i denne prosessen, slik at vedtak ikke
blir nødvendig. Jeg mener det er positivt at
tilsynet på denne måten nedfeller prinsipper og
interne regler som bidrar til årvåkenhet, forutsigbarhet
og likebehandling i forhold til brukerne når det gjelder
dyrevelferden for dyr på utmarksbeite. Men, beitenekt må være
absolutt siste utvei for å hindre ekstra
store tap av sau på utmarksbeite.

I Soria Moria-erklæringen har Regjeringen
listet opp flere tiltak for å møte denne
situasjonen. Det gjelder bl.a. økt innsats på forebyggende
tiltak, som foreløpig er økt til 37 mill. kr for
2006, økt vekt på bedre bestandsdata
for rovvilt også gjennom økt bruk av
lokal kunnskap, og å sikre mer effektivt uttak
av skadedyr i prioriterte områder.

Særlige utfordringer
er knyttet til effektivt uttak av jerv. Ifølge statistikken
står jerven for halvparten av de erstattede tapene av sau,
og den gjør også store skader på tamreinen.
Lisensfelling er hovedvirkemiddelet for uttak av jerv, men ekstraordinære
uttak som hiuttak og skadefelling må også vurderes
i viktige beiteområder. De tiltakene jeg her har nevnt,
ser jeg som klare forutsetninger for å få nødvendig
legitimitet for rovdyrforvaltningen generelt og for å få ned
konfliktnivået mellom rovvilt og beitedyr.

Jeg vil videre peke på at
det som oppfølging av rovviltmeldingen nå pågår
et stort arbeid med regionale forvaltningsplaner
i regi av de åtte rovviltnemndene.
I flere regioner er forslag sendt ut på høring,
og det foregår viktige prosesser med involvering
av berørte parter.

Jeg har store forventninger til at det finnes
fram til omforente løsninger lokalt som legger grunnlaget
for en rovviltforvaltning som samtidig gir nødvendig forutsigbarhet og
langsiktighet for framtidsrettet næringsdrift basert på naturressursene.

 Jeg følger i og for seg mange av de
resonnementene som representanten Lien her framfører.
Jeg sa jo også i mitt innlegg at vi i enkeltområder
hadde noen situasjoner med rovdyr som ikke var
akseptable, og at en slik sett er nødt til å få bedre
samsvar mellom vedtatte målsettinger og den realiteten
som er der ute. Nettopp derfor listet jeg opp en del eksempler
på hva som burde gjøres. Jeg oppfatter også at representanten Lien
følger tenkningen rundt det.

Når det gjelder jervbestanden, er også jeg
enig i at det er problemet med jerv som i mange
områder er det desidert viktigste.
Det er åpenbart at det er jerven som for mange næringsdrivende
representerer den største trusselen i forhold til det å kunne
drive næringsvirksomhet. I så måte
vil jeg spesielt peke på de utfordringene
som mye av den samiske kulturen, det sørsamiske miljøet,
i trøndelagsområdet og også reindriftsnæringen
nordover møter som følge av dette. Så det å ha
i fokus og en vilje til nå å ha en bestandsregulering
av jerv som står i forhold til målene, er jeg
helt enig i.

 Jeg kan i og for seg gjenta det jeg sa i stad
i forhold til de generelle målene for rovdyrpolitikken.
Når det gjelder situasjonen i Elverum og brevvekslingen mellom
representanten Lien og miljøvernministeren, tror
jeg ikke jeg skal gå inn på den nå.
Men jeg konstaterer at vi i Elverum-området, i den østlige
delen av Hedmark, er i et område med store utfordringer
som følge av de vedtak som Stortinget har fattet. Det betyr
at det stiller store krav til myndighetene å sørge for
at en her klarer å ha en forvaltning som er god nok. Utover
det tror jeg ikke jeg fra Stortingets talerstol nå skal gå inn
og vurdere verken brevveksling eller andre konkrete
deler rundt dette.





                

