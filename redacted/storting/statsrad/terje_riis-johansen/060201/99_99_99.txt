  Landbrukssamvirket er tillagt ansvar som markedsregulator
i flere viktige sektorer innen norsk jordbruk. Dette innebærer
for det første at samvirket er pålagt
mottaksplikt i form av ansvar for å kjøpe landbruksråvarer
fra primærprodusenter, både store og
små, over hele landet. Samvirket har også forsyningsplikt,
dvs. ansvar for å selge over hele landet.

Jeg vil understreke at markedsreguleringen
gir fordeler for alle primærprodusenter og markedsaktører,
både landbrukssamvirket og andre markedsaktører – dette
gjennom større grad av stabilitet og forutsigbarhet i markedet,
som gjør det mulig å drive planmessig omsetning
av varer, med minst mulig ekstrakostnader. Dette vil også forbrukerne
ha fordel av.

Ved jordbruksoppgjøret i 2005 ble
det lagt fram forslag fra statens side om avvikling
av markedsreguleringen for egg. Men under forhandlingene ble det
enighet mellom jordbrukets organisasjoner og staten ved
den daværende regjering om at markedsreguleringen for egg
burde videreføres – dette med grunnlag i en helhetsvurdering
basert på målene for markedsreguleringen som er
knyttet til både produsent- og forbrukerinteresser.

De forhold jeg her har nevnt, er grunnlaget
for at Regjeringen i Soria Moria-erklæringen har understreket samvirkets
betydning innen markedsordningene. Ut fra disse momentene
kan jeg ikke se at det er noen grunn til å fremme
forslag om å fjerne markedsordningen for egg ved årets
jordbruksoppgjør.

 Svaret på spørsmålet
er det samme som i stad. Jeg mener at markedsordningen
for egg er en fornuftig ordning å ha, og sånn
sett ser jeg det ikke som hensiktsmessig å fremme forslag
om å endre det.

  Jeg tror representanten Skovholt Gitmark og
undertegnede har litt forskjellig utgangspunkt når det
gjelder å se verdien av å ha et kontrollert
system i forhold til omsetning av landbruksvarer, i tråd
med de fordeler jeg nevnte i mitt første svar
knyttet til det. Jeg mener at markedsordningene er gode
i forhold til å nå viktige landbrukspolitiske
målsettinger, ikke minst i distriktspolitikken,
og jeg mener også at det bidrar til
stabilitet i markedet og til å sikre forbrukernes
og produsentenes interesser.

Så mitt svar er at det er viktig å klare å opprettholde markedsordningene
på egg, som det er å opprettholde markedsordningene
på landbruksvarer for øvrig.





                

