 NVE meddelte Andmyran Vindpark AS konsesjon etter energiloven til å bygge og
                     drive et vindkraftverk på Andmyran 20. desember 2006. Konsesjonsvedtaket ble
                     påklaget av flere interesseorganisasjoner og grunneiere. NVE fant ikke grunnlag
                     for å oppheve eller endre sitt vedtak, og saken ble derfor oversendt til
                     klagebehandling i Olje- og energidepartementet i brev av 21. september 2007. I
                     tillegg er det reist innsigelse mot Andøy kommunes reguleringsplan for Andmyran
                     Vindpark, som for tiden er til behandling i Miljøverndepartementet. Det ble
                     gjennomført befaring på Andøy 18. juni 2008. 

Det er mange faktorer som påvirker tidsbruken for klagesaksbehandlinga, alt
                     etter konfliktgrad og kompleksitet i det enkelte prosjekt. Det må videre tas
                     standpunkt til behovet for ytterligere utredninger og uttalelser av spørsmål
                     som tas opp under klagebehandlinga. Saksbehandlinga i klagesaker skal ivareta
                     hensynet til forsvarlige og helhetlige vurderinger, og samtidig være effektiv.
                     Andmyran vindkraftverk er påklaget med særlig henvisning til støy for
                     nærliggende bebyggelse og virkninger for naturmiljø og landskap. Vurderinga av
                     klagesaken er i en avsluttende fase, men jeg kan ikke tidfeste eksakt når
                     vedtak vil bli fattet. 

Styrking og effektivisering av nettopp konsesjonsbehandling, bl.a. i NVE,
                     gjennom flere år har ført til at behandlingstida pr. sak nå er redusert. I
                     løpet av 2009 vil NVEs konsesjonsbehandlingskapasitet være doblet sammenliknet
                     med 2005. I tillegg er det foretatt en styrking av konsesjonsbehandlinga også i
                     departementet. Det kreves tid og ressurser for å gjennomføre forsvarlige,
                     helhetlige vurderinger, samtidig som det er viktig å få til raskere prosesser.
                     Jeg er utålmodig og ønsker å få vindkraftanlegg i drift. Vindkraft er for meg
                     en veldig viktig satsing for å få fram ny fornybar kraftproduksjon. 

