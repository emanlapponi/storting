 Jeg tror jeg skal la være å svare for tredje gang på samme vis, jf. at samme
                     spørsmål har blitt stilt på nytt. Men det som er en realitet, er at en helt
                     nødvendig prosess i et departement er å foreta en helhetlig vurdering av en sak
                     når saken kommer til ankebehandling. Så er det viktig å få de prosessene til å
                     gå så raskt som overhodet mulig. Derfor har jeg sørget for at det nå er mer
                     ressurser på saksbehandling i mitt departement enn hva det har vært tidligere,
                     på samme måte som det er betydelig mer ressurser i NVE. 

Når representanten Kristiansen her nesten harselerer over behovet for å ha en
                     seriøs saksbehandling i et departement fordi saken har vært til behandling i
                     NVE, finner jeg det relativt spesielt, og jeg er helt uenig i den
                     framstillinga. Det er viktig at de hensynene som kommer opp gjennom en
                     klagebehandling, blir vurdert på en skikkelig måte i departementet. Det er også
                     en god investering i forhold til å få vindkraftprosjekter på plass i framtida.
                  





                

