 Jeg er enig med representanten Fostervold i at det er viktig med rekruttering
av ungdom til landbruket. Alderssammensetninga blant bøndene i Norge
har vært noenlunde stabil. I 2005 var 22 pst. av søkerne av
produksjonstilskudd i jordbruket under 40 år, mens i 2007 var tilsvarende
tall 21 pst. I 1995 var 26 pst. av bøndene under 40 år. Jeg
vil også vise til at andelen unge bønder er lavere i en del
andre land som det er naturlig å sammenlikne seg med. Tall fra SSB
viser at andelen norske bønder under 44 år i 2005 var 34 pst.
Til sammenlikning var tilsvarende andel i Sverige 23 pst. 

Jeg mener
at mye av grunnlaget for å få flere unge inn i landbruket handler
om økonomi og om holdninger til hvordan de ser på seg sjøl
som en framtidig bonde. Det er viktig at ungdom som vurderer å gå
inn i næringa, får følelsen av at en er med på
noe viktig, og at en gjør et samfunnsmessig verdsatt arbeid med det
å produsere mat, ta vare på kulturlandskapet og levere i forhold
til distriktspolitikken. I den sammenheng vil jeg vise til at endringene
som vi ser internasjonalt nå i matsituasjonen, klimaspørsmålene
og den økte fokuseringa på ressursforvaltning, og konkret på
matproduksjon, vil bidra til det, fordi fokuseringa på matproduksjon
framover kommer til å øke. 

Når det er sagt, mener
jeg allikevel at det viktigste tiltaket for nyrekruttering til norsk landbruk
handler om rammebetingelsene i næringa i forhold til inntektsmuligheter,
kapitaltilgang og velferd. Det var derfor viktig for meg å prioritere
dette da jeg startet på mitt arbeid. Etter at vi har hatt en tiårsperiode
med særdeles lav inntektsutvikling i landbruket, var det nødvendig
å få på plass en inntektsutvikling framover som peker
en annen veg enn det som har vært tilfellet tidligere. Vi hadde en
inntektsutvikling fram til 2005 på 2,75 pst. i året i landbruket.
Det er lavt, og det har åpenbart også hatt betydning for rekrutteringa
til næringa, fordi en over tid har sett at inntektsutviklinga, kanskje
hos sine foreldre, har vært lavere enn hva den har vært hos
f.eks. vennenes foreldre. Så de 2,75 pst. er også en del av
forklaringa på hvorfor tallene er som de er. 

For min del mener
jeg at det som er gjort rundt jordbruksoppgjøret i 2007, hvor vi
oppnådde en avtale som betydde en helt annen inntektsutvikling for
jordbruket, sammen med jordbruksoppgjøret i 2006, hvor vi også
fikk til en betydelig bedring av inntektsmulighetene i landbruket, er konkrete,
viktige tiltak for å legge til rette for framtidig rekruttering til
landbruket. Det er mitt hovedsvar til representanten Fostervold når
det gjelder rekrutteringsutfordringa i næringa. 

Så har
vi også konkrete virkemidler for å få ny aktivitet på
gårdene. Det dreier seg primært om de fylkesvise bygdeutviklingsmidlene.
De skal benyttes til å opprettholde den eksisterende virksomheten
på bruket og samtidig skape ny lønnsom næringsvirksomhet
på den enkelte gård og ute på bygda. Når det gjelder
de midlene, har vi økt ramma. Jeg mener det er viktig fortsatt å
ha et nivå på bygdeutviklingsmidlene, investeringsvirkemidlene,
som gjør at ungdom ser at det å sette i gang prosjekter på
den enkelte gård, faktisk er gjennomførbart også økonomisk,
fordi det finnes tilgang på den type midler. 

Til slutt vil
jeg si at i jordbruksavtalen 2007 ble det besluttet å igangsette et
program for rekruttering og likestilling i landbruket. Framdriften i dette
arbeidet er god, og i departementet har vi nå til behandling et utkast
til program for likestilling og rekruttering som heter «Nå er
det min tur». Det er Norges Bygdeungdomslag som har fått i oppdrag
å gjennomføre satsinga, og i deres skisse ligger det mange
spennende aktiviteter. Ungdom som kan rekrutteres inn i landbruket, er en
sentral målgruppe, og forutsetninga for å treffe burde være
god, så lenge det er ungdommen sjøl som nå har kommet
med forslag til tiltak. Men oppsummert mener jeg at primærsvaret her
er forhold knyttet til de generelle rammevilkårene, økonomi,
og det å se at en har mulighet til å skaffe seg inntekt, som
i andre næringer, ved å produsere mat. 

