 Det stemmer ikke at jeg nevnte VSP i mitt innlegg, men jeg kan kommentere
det også. I forhold til innretninga på de ulike programmene
skal det være tilbud til ungdom i og rundt dem. Det er det i dag,
og jeg har i og for seg en åpen holdning i forhold til å diskutere
hvordan vi hele tida kan bli bedre på det. 

For øvrig
må jeg nok si at jeg synes det er litt spesielt å høre
representanten Fostervold stå her på Stortingets talerstol og
bekymre seg for økonomien i landbruket. Det er en representant for
et parti som i denne salen har fremmet forslag om å kutte milliarder
på milliarder overfor den samme næringa, og hvis noe skulle
bidra til å svekke rekrutteringa til landbruket, er det at Fremskrittspartiet
og representanten Fostervold får gjennomført sin politikk.
Da blir det økonomisk svært vanskelig for ungdom å få
ei framtid i landbruket, og det kommer til å bli en helt annen og
svekket rekruttering inn mot næringa enn hva som er tilfellet i dag.

