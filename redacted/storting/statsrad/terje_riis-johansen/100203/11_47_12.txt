 Jeg får starte med å gjøre oppmerksom på at jeg svarer på spørsmålet etter avtale med miljø- og utviklingsministeren, og for øvrig så er det vel fortsatt noen tog som går på diesel.


Når det gjelder spørsmålet som ble stilt, vil jeg si at antall dyrepåkjørsler varierer fra år til år og gjennom året, bl.a. som en følge av snømengde, dyrenes aktiviteter og tilgangen på fôr. De siste årene er det gjort mye godt arbeid i Jernbaneverket, ikke minst med tanke på tiltak som er forebyggende, men også når det gjelder tiltak som skal minimere dyreplagene i forbindelse med påkjørsler, når det skjer.


Oppsetting av gjerder er det mest effektive tiltaket for å hindre at vilt og tamrein kommer ut på toglinjen, men det vil være svært kostbart å måtte gjerde inn hele jernbanenettet. Reindriftsnæringen i Nord-Trøndelag har påtatt seg ansvaret for koordinering og prioritering av tiltak langs hele Nordlandsbanen, og totalt har reindriftsnæringen kommet med forslag til Jernbaneverket om gjerding av tre strekninger – til sammen 15 kilometer.


Når det gjelder øvrige tiltak, har Jernbaneverket ryddet skog og gjennomført sprøyting på de mest belastede strekningene. I tillegg er det gjennomført akutte tiltak, som oppkjøring av ledeveier langs sporet i forbindelse med større snøfall og reparasjoner av ødelagt gjerde i Dunderlandsdalen. Et annet strakstiltak Jernbaneverket har bidratt med midler til, er bruk av helikopter til samling og flytting av tamrein ut til kysten.


Etter hva Samferdselsdepartementet har fått opplyst, har Jernbaneverket og de kommunene med flest påkjørsler på Nordlandsbanen et godt samarbeid om de utfordringene som dette representerer. I 2009 ble det bevilget 5 mill. kr over statsbudsjettet til gjerding på Nordlandsbanen. 2 mill. kr skulle brukes til gjerding på Saltfjellet, mellom Semska og Sørelva, men disse pengene ble ikke brukt i 2009. Dette tiltaket forutsatte dispensasjon fra vernereglene, men fylkesmannens vedtak om dispensasjon fra disse reglene ble påklaget av flere, og Jernbaneverket måtte utsette arbeidet med å sette opp gjerdet. Midlene er derfor overført til årets budsjett. Etter det jeg er kjent med, er dispensasjonsvedtaket nå opphevet av Direktoratet for naturforvaltning, og saken er returnert til fylkesmannen for fornyet behandling.


Fylkesmannen i Nordland har, ut fra sin samordningsinstruks, innkalt de berørte partene til et møte 4. februar for å samordne arbeidet med tiltak for å få ned antall påkjørsler. Det er i morgen. Jernbaneverket arbeider videre med en konsekvensutredning rundt oppsetting av et gjerde på Saltfjellet, med tanke på å gjennomføre dette i 2010.


Å stanse togtrafikken på Nordlandsbanen, eller kreve at togene kjører saktere, vil føre til at mer av togtrafikken blir overført til lastebil- og biltrafikk på veiene. Derfor mener jeg at dette ikke er en god løsning.


