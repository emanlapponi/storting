 Regjeringa har gjennomført omfattende tiltak for å bedre kraftsituasjonen i Midt-Norge. Et hovedelement i strategien for å få til dette er tiltak i regi av Statnett. Statnett har siden 2001 gjennomført investeringer i Midt-Norge for i underkant av 5 milliarder kr og planlegger investeringer for ca. 2,5 milliarder kr. Statnett har også idriftsatt en rekke nettanlegg for bl.a. å opprettholde importkapasiteten i området. Kraftledningen Nea–Järpströmmen ble idriftsatt høsten 2009 og øker overføringskapasiteten mellom Midt-Norge og Sverige.


Det andre hovedelementet i Regjeringas politikk for å bedre kraftsituasjonen i regionen er satsingen på fornybar energi og energiomlegging. Som et ledd i dette har NVE fått styrket sin kapasitet for konsesjonsbehandling, som er doblet i forhold til 2005.


NVE prioriterer saker i regioner med stort kraftunderskudd, bl.a. Midt-Norge. I 2009, fra januar til og med august, har Enova tildelt over 162 mill. kr til prosjekter i Midt-Norge. Disse prosjektene vil gi ny energiproduksjon eller spart energiforbruk tilsvarende om lag 300 GWh.


I 2010 vil Enova totalt sett få overført 1,8 milliarder kr til sitt arbeid. Det gir grunnlag for å videreføre Regjeringas høye satsing på fornybar energi og energieffektivisering også i år, noe som er viktig også når det gjelder situasjonen i Midt-Norge.


Samlet har de tiltakene som Regjeringa har iverksatt, lagt grunnlag for en vesentlig bedring av kraftsituasjonen i Midt-Norge. Regjeringa jobber dessuten med ytterligere tiltak for å bedre kraftsituasjonen i området framover. Særlig viktig er arbeidet med en overføringsforbindelse mellom Sogn og Møre, den såkalte Ørskog–Fardal-forbindelsen. Denne forbindelsen har fått konsesjon av NVE. Saken er påklaget og er til behandling i Olje- og energidepartementet.


Regjeringas politikk for å bedre kraftsituasjonen i Midt-Norge er også viktig når det gjelder mulighetene for ytterligere bruk av kraft fra land i petroleumsvirksomheten til havs i området. Det er et krav om at kraft fra land skal vurderes ved alle nye utbygginger og større ombygginger innenfor petroleumsvirksomheten på norsk sokkel. Operatøren skal bl.a. vurdere ulike energiløsninger og legge fram oversikt over energimengden og kostnadene ved å forsyne installasjonen med kraft fra land.


Regjeringa vil i samsvar med dette vurdere hensiktsmessigheten av en kraft fra land-løsning når en gitt utbyggingssøknad, altså en plan for utbygging og drift, skal godkjennes. I en slik sammenheng vil hensynet til kraftsituasjonen i regionen være helt sentralt. Innføring av tilknytningsplikten vil bidra til å legge til rette for en god koordinering av utbygging av forbruk, produksjon og overføring av strøm, samt at prosessene koordineres i tid. Det vil være en betingelse for elektrifisering av nye installasjoner i Norskehavet at kraftsituasjonen i regionen vurderes som tilfredsstillende.


