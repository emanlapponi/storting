 I utgangspunktet kan jeg svare ja på det spørsmålet som ble stilt av representanten. Jeg mener at elektrifisering av sokkelen er et veldig viktig tiltak for å redusere utslippene. I de tilfellene hvor det, som Stortinget også har sagt, er kostnadseffektivt forsvarlig, skal det gjøres. Jeg mener at den konsekvensutredninga som vi har fått fra Eni i forbindelse med utbygginga på Goliat, viser at det som er sagt fra Regjeringa, og det som er sagt fra Stortinget, virker. Eni har selv kommet med forslag til elektrifisering. Så skal det være en høringsprosess i forbindelse med Goliat nå, en høringsprosess som også vil ta opp i seg hvor stor grad av elektrifisering en skal lande på for Goliat. Vi er definitivt på rett vei til å få inn elektrifisering som en naturlig del av det å drive olje‑ og gassvirksomhet til havs.


