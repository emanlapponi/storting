 Det er i dag betydelig interesse for forskning, utvikling og utbygging av vindkraft i Norge. Regjeringa ønsker å fremme denne utviklinga gjennom å stimulere aktører som har god kompetanse på dette området. Det er Forskningsrådet og Enova som er Regjeringas viktigste redskap i denne sammenhengen. Forskningsrådet gir støtte til aktivitet som ligger tidlig i utviklingskjeden, og Enova gir støtte til fullskala utprøving av teknologi og utbygging av fullskala vindkraftparker.


StatoilHydro sendte i mai 2008, i samarbeid med Lyse og Fred. Olsen, en søknad til departementet om støtte til bygging av felles infrastruktur for uttesting av marin fornybar energi-produksjon utenfor Karmøy. Prosjektet omfattet en utvidelse av StatoilHydros sjøkabel til Hywind-prosjektet fra 2,3 MW til 15 MW, slik at flere marine energikonsepter kunne testes ut i tillegg til Hywind. Resultatet ble at StatoilHydro bygger ut Hywind-prosjektet med en 15 MW kabel uten støtte. Forventet igangsetting av prosjektet er i løpet av året.


Karmøy kommune har overfor Olje- og energidepartementet gitt sin støtte til StatoilHydros testpark. Det vil danne grunnlaget for etablering av Marin Energi Test Senter Karmøy – MET-senter som det kalles – som kjøres som et eget prosjekt med flere interessenter. Karmøy kommune søkte i august 2007 Olje- og energidepartementet om støtte til et forprosjekt for å utrede et slikt senter. Søknaden ble ikke støttet, ut fra at et slikt prosjekt ville falle utenfor de virkemidler departementet rår over. Olje- og energidepartementet har etter den tid ikke mottatt noen søknad om støtte til MET-senteret.


Det er mange initiativ som går på etablering av testsentre og testområder for utprøving av nye marine energiteknologier. Det er viktig å se disse initiativene i sammenheng. Det er også viktig at initiativene i størst mulig grad er koordinerte. Det gjøres også ulikt arbeid for å undersøke behovet og grunnlaget for etablering av slike sentre.


Jeg gav i høst Enova i oppdrag å undersøke det forretningsmessige grunnlaget for å etablere en felles infrastruktur for demonstrasjonsprosjekter innen marin fornybar kraft-produksjon. Prosessen viste at det er mange interessenter i slike prosjekt, både ulike forskningsmiljøer, kommersielle selskaper, lokale interesser og myndighetsorganer. Hovedkonklusjonen er imidlertid at det ikke i dag foreligger et forretningsmessig grunnlag for etablering av en slik infrastruktur. Enova vil videreføre prosessen for å avklare brukernes behov.


Departementet arbeider nå med en nasjonal strategi for marin fornybar energi som inkluderer forskning og teknologiutvikling, helhetlige arealvurderinger for utbygging av marin fornybar energi mv. Det tas sikte på at lovforslag og strategi framlegges for Stortinget før sommeren.


Jeg er opptatt av å legge til rette for utnyttelse av marine fornybare energiressurser. Imidlertid ser jeg at det er behov for å klargjøre hvilke roller staten og de private aktørene skal ha her. Jeg vil derfor invitere initiativtakerne bak testanlegget og MET-senteret til møte om denne saken.


