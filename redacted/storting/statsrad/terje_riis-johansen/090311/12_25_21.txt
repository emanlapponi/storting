 For det første sa jeg uttrykkelig i mitt innlegg at det er utenfor departementets virkemiddelområde, og jeg er helt sikker på at representanten Kvassheim kjenner godt til budsjettposter og innretning på Olje- og energidepartementets budsjett, som jo vedtas i Stortinget hver høst. Til tross for gode intensjoner og ønsker rundt dette, er det en realitet at innenfor Olje- og energidepartementets budsjett er det ikke noen konkrete poster som hjemler pengebruk/overføringer til den type prosjekter som det som lå i den søknaden Olje- og energidepartementet mottok i fjor i denne saken.


Jeg tror representanten Kvassheim er godt kjent med mine ambisjoner her. Jeg konstaterer at representanten Kvassheim også har betydelige ambisjoner på dette området. Jeg sier samtidig at jeg vil ta et møte med aktørene for å bli nærmere orientert om deres tanker. Men uansett kommer en ikke bort fra at innenfor Olje- og energidepartementets budsjett er det ikke tilrettelagt for den type prosjekter gjennom de postene som er der.


