 Jeg har full forståelse for representanten Kvassheims engasjement for å få på plass rørkapasitet som også dekker mulige framtidige behov. Jeg vil bare gjenta at det røret som er planlagt så langt, har kapasitet som går langt utover behovet til gasskraftverket på Kårstø. Så det er ikke slik at en har planlagt et rør som kun tar opp i seg denne gassen. En ting er å mene at det ville være fornuftig å utrede eventuelt andre rør i tillegg, men jeg kan vanskelig si at de faglige vurderingene som blir meg til del, ikke er gyldige når det gjelder hva som har innvirkning på et eventuelt oppstartstidspunkt for transport i et nytt rør. Jeg tror ikke en kommer bort fra at hvis en skal følge representanten Kvassheims resonnement, må en også se på det i forhold til den totale tidsplanen på Kårstø.






                

