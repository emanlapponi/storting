 Manglende etterspørsel har vært
en vesentlig flaskehals for å utvikle
det økologiske markedet og jordbruket. Hittil har forbrukerne
i begrenset grad etterspurt økologiske produkter, og det
har vært store utfordringer
knyttet til omsetning av både økologisk
kjøtt, melk og korn. Denne situasjonen har påvirket
bøndenes grunnlag for å legge om til økologisk
produksjon. Mange produsenter har derfor inntatt en avventende holdning,
og enkelte har til og med valgt å gå tilbake til
konvensjonell produksjon. Det er selvfølgelig helt sentralt
for bondens motivasjon både at folk faktisk får
tilgang på produktene han eller hun produserer,
og at markedet er villig til å betale for disse produktene.
En merpris er helt nødvendig dersom de økologiske
produsentene skal få en tilfredsstillende økonomi.

Jeg er derfor glad for at mye nå tyder
på at markedssituasjonen er i ferd med å endre
seg. I 2005 har vi sett en kraftig omsetningsøkning på økologiske
produkter, og den gode utviklinga ser ut til å fortsette også i
2006. Jeg hadde møte med de store markedsaktørene
sist mandag, og signalene var svært positive, f.eks. fordoblet
Tine sitt salg av økologiske melkeprodukter i 2005. Tine
har nå knapphet på økologisk melk og
søker etter nye produsenter. Omsetninga av og
etterspørselen etter økologisk kjøtt har også økt
vesentlig. Butikkjedene konkurrerer både på pris
og sortiment for å bli flinkest i økologiklassen.
Stadig flere forbrukere etterspør økologiske matvarer,
og salget i butikk økte i 2005 med 30–40
pst. Det skal dog sies at det er ut fra et lavt utgangspunkt.
Bønder er profesjonelle næringsaktører
som produserer det markedet etterspør. Med økt
etterspørsel i markedet etter økologiske
produkter er jeg overbevist om at flere vil se det som attraktivt å legge om
til økologisk drift.

Samtidig vil jeg understreke at jeg er oppmerksom
på de økonomiske utfordringene de økologiske
produsentene står overfor. Skal Regjeringas målsettinger
nås, er vi helt avhengig av at flere produsenter legger
om til økologisk drift, og at flest mulig av dem som allerede
har lagt om, ser at det er en meningsfylt driftsgren å fortsette
med.

Dette er spørsmål som jeg
arbeider med, og som jeg vil ta med meg inn som en del av årets
jordbruksforhandlinger. Ved å ha et konkret langsiktig
mål ønsker Regjeringa samtidig å gi
et tydelig signal til både produsenter og foredlings- og
omsetningsledd om at det å satse på økologisk landbruksproduksjon
for det første er framtidsrettet, og for det
andre at man kan gjøre det med en viss langsiktighet,
og også med visshet om at vi fra politisk hold
vil støtte opp om satsinga. Økologisk landbruk
er et felles satsingsområde for hele Regjeringa,
og i de kommende månedene vil en tverrdepartemental arbeidsgruppe
utrede hvordan Regjeringas målsettinger kan nås.

  Situasjonen for økologisk
produksjon har jo vært, som jeg innledet
med å si, mangel på etterspørsel. Min
inngang er derfor at det å få til en satsing på økologisk
produksjon som ikke har utgangspunkt
i en reell etterspørsel i markedet, er lite
framtidsrettet.

Så punkt 1 er at vi må få på plass
en større etterspørsel. Det må skje i
en dialog med butikker, kjeder og markedsaktører,
og gjennom opplysning til forbrukerne om hvilken
kvalitet som ligger i økologiske produkter. Det er punkt
1.

Når det gjelder det offentlige, tilsvarer
min inngang det representanten Gjerde her sier, at vi bør
se på offentlige kantiner, offentlige etater og offentlig
innkjøpspolitikk
i forhold til økologiske produkter. Og nettopp
det jeg avsluttet mitt forrige innlegg med å si,
nemlig at Regjeringa nå har satt ned en gruppe som er tverrdepartemental,
viser den inngangen. Jeg mener at for å lykkes
på dette området kreves det mer enn at Landbruks-
og matdepartementet involverer seg. Det er den delen av det.

  Jeg tror ikke jeg kan si så mye
mer enn det jeg akkurat sa, fordi det ligger som en del av det arbeidet
som denne arbeidsgruppen nå skal jobbe med. Vi har holdt
på med dette nå i noen måneder.
I forrige regjeringsperiode ble det brukt en del år,
uten at en kom så veldig langt. Så vi trenger
noe mer tid på å se på hvilke konkrete
tiltak som er de mest effektive i forhold til å nå den
målsettinga vi har.

Det med å bruke offentlige
institusjoner som en del av dette, har jeg nå vært
innom et par ganger. Det synes jeg er en vei å jobbe videre
på. I tillegg må vi gjennom virkemiddelapparatet
i landbrukspolitikken også stimulere til at produksjonen
er tilpasset forbruket, og at vi klarer å løfte både
produksjonen og forbruket.

Men, som sagt, utgangspunktet har vært
at det har vært for lav etterspørsel. Det er en
utvikling som vi nå ser går i riktig retning,
og det gir muligheter som er betydelige utover det som har vært
tidligere.

