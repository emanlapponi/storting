 Representanten Hofstad Helleland siterer en uttalelse fra meg i Stortinget 13. januar i år. Setningen er for det første tatt noe ut av sin sammenheng. Den var en del av et svar på et konkret oppfølgingsspørsmål fra representanten Solvik-Olsen der han viste til at strømprisen i Midt-Norge har vært svært høy i enkelte timer denne vinteren, og også noe utover det. Det som er referert som «Norge» i dette sitatet, er en referanse til Norden. Det har jeg også kommentert i Stortinget tidligere. Det er en vesentlig nyanse.


Hovedpoenget i min replikk var at Norge er en integrert del av det nordiske kraftsystemet og det nordiske kraftmarkedet. Det jeg sa etter den refererte setningen, var:


«Midt-Norge er i utgangspunktet er del av det store, nordiske kraftmarkedet, hvor prisen er relativt lik. Det som har vært spesielt så langt i år, er at prisen i Sør-Norge har vært lavere enn i Norden for øvrig – som følge av at overføringsforbindelsene har vært mindre enn det representanten og undertegnede er enige om at de burde være.»


I Midt-Norge har prisene i de årene representanten Hofstad Helleland viser til, vært om lag på nivå med resten av Norden, mens Sør-Norge og Jylland har skilt seg ut med lavere priser på grunn av begrensninger i overføringskapasiteten. I januar og februar i år har det også vært situasjonen.


Statnett har fått ansvar for å etablere prisområder for å håndtere store og langvarige flaskehalser i regional- og sentralnettet. Det er et virkemiddel som sikrer kraftimport til underskuddsområdene inntil varige løsninger for økt produksjons- og overføringskapasitet er etablert.


Min ambisjon er imidlertid lik pris på strøm i Norge – regionale prisforskjeller er uønsket. Strategien for å bedre kraftsituasjonen i Midt-Norge er basert på et bredt spekter av tiltak. Det gjelder utbygging av fornybar energi, det gjelder energiomlegging, og det gjelder ikke minst bedre overføringskapasitet inn til regionen. Statnett har de siste årene foretatt store utbedringer i overføringsnettet innad og inn til Midt-Norge. Jeg nevner spesielt overføringsforbindelsen Nea–Järpstrømmen, som har styrket kapasiteten til Sverige. De siste årene har Statnett investert for 5 milliarder kr i regionen, og i tillegg planlegges ytterligere investeringer på 2½ milliard kr i Midt-Norge. Det viktigste tiltaket framover er å få på plass en ny forbindelse mellom Sogn og Møre. Det vil bedre kraftsituasjonen i Midt-Norge betydelig. Samtidig fortsetter arbeidet med energiomlegging og økt produksjon av fornybar energi.


For å konkludere i spørsmålet: Regjeringas arbeid retter seg ikke først og fremst mot å kompensere for hva som oppleves bare nå, men snarere å kompensere for unnlatelsessynder som tidligere faktisk er begått – herunder en tilstrekkelig utbygging av strømnettet til at forsyningssikkerheten er ivaretatt, og ny fornybar energi-produksjon som bør realiseres, og gjennom det å bidra til at prisvariasjonene ikke er sånn som vi ser dem i dag.


