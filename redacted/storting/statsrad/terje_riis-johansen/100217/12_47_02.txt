 Jeg er ikke sikker på om det er behov for bonusspørsmål her, for jeg tror kanskje representanten og undertegnede er ganske enige i temaet som tas opp.


Å redusere klimagassutslippene fra bruk av oljefyring i bygg er et viktig miljøhensyn og en klar politisk målsetting. Jeg er imidlertid ikke opptatt av at selve fyringsanlegget nødvendigvis må fjernes. Det er gode muligheter for å konvertere deler av anleggene til å benytte miljøvennlige brensler.


Med energiomlegginga legges det opp til å begrense bruken av fyringsolje og elektrisitet til oppvarming og til å øke bruken av vannbåren varme basert på fornybar energi, spillvarme og varmepumper. Derfor har Regjeringa for det første styrket satsinga gjennom Enova. For det andre har vi økt grunnavgifta på fyringsolje med ca. 5 øre/kWh for å få et bedre bytteforhold. For det tredje har vi innført krav i byggeforskriftene om at en vesentlig del av varmebehovet i nye bygg skal dekkes med andre energikilder enn elektrisitet og fossilt brensel. Vi har hatt nye forskrifter på høring i høst der det ble foreslått ytterligere innskjerpinger i dette regelverket.


Med dette som bakgrunn vil jeg si at Regjeringas fokus i høyeste grad går ut på at det er de uønskede utslippene vi ønsker å gå løs på, og ikke nødvendigvis infrastrukturen.


