 Vi bygger nett, vi bruker penger på fornybar energi, og vi bruker penger på energiomlegging i Midt-Norge. Det er de tiltakene som faktisk gir resultater. Og vi ser også nå at kraftflyten mellom Midt-Norge og det nordiske markedet for øvrig fungerer på en helt annen måte enn det som har vært tidligere. Så synes jeg det er relativt spesielt at ikke representanten tar inn over seg at kraftmarkedet faktisk fungerer over noe tid, og at de beslutninger som ble tatt for noen år siden, faktisk er noe som må håndteres i 2010. Det er ikke noe som plutselig dukket opp i 2010, det er en sammenheng mellom beslutninger tatt noen år tilbake i tid og den situasjonen vi nå opplever.


