 Hvis det spørsmålet representanten Helleland nå tok opp, konkluderte med et spørsmål om hvorvidt statsråden kommer til Midt-Norge eller ikke, så blir jeg litt forundret over bakgrunnen for spørsmålet.


Jeg kan bekrefte at jeg skal til Midt-Norge relativt snart. Jeg har vært i Midt-Norge, og jeg har særdeles god kontakt med Midt-Norge, ikke minst gjennom svært aktive partiorganisasjoner i Arbeiderpartiet, Sosialistisk Venstreparti og Senterpartiet. Hvis det hadde vært sånn at Regjeringa og statsråden ikke hadde tatt Midt-Norge-situasjonen på alvor, hadde representantene for disse organisasjonene sørget for at det ble endret på.


Realiteten er at det jobbes under høytrykk når det gjelder Midt-Norge. Jeg har nå referert til overfor representanten – og også i en tidligere debatt – de 7½ milliard kr som blir investert for å bedre situasjonen i Midt-Norge for å rette opp unnlatelsessynder som tidligere er begått. Jeg konstaterer at det ikke gjør særlig inntrykk, men det er realiteten – det blir gjort mye!


