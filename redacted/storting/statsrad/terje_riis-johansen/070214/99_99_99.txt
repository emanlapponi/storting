 Biogass, bl.a. fra husdyrgjødsel,
er, som representanten Holten Hjemdal påpeker, en høyverdig
energiform som kan utnyttes til produksjon av
strøm, drivstoff og varme. Uttak av energien i husdyrgjødselen
kan også øke gjødslingsverdien
av restproduktet gjennom kompostert gjødsel. Biogassanlegg
vil også forhindre tap av metan fra lagring og
håndtering av husdyrgjødsla, og vil dermed være
ett viktig bidrag til å redusere klimagassutslippene fra
landbruket. Det er viktig. Samtidig løser vi et avfallsproblem. Slik
jeg ser det, er derfor utnyttelse av husdyrgjødsel til energiformål både
fornuftig og framtidsrettet.

Statens forurensningstilsyn har vurdert biogassanlegg til å være
et samfunnsøkonomisk lønnsomt tiltak i sin tiltaksanalyse
for å redusere klimagassutslipp. Denne konklusjonen avhenger
av at man i tillegg til husdyrgjødsel blander inn matavfall.
Husdyrgjødsel alene inneholder for lite energi
til å gjøre en slik investering lønnsom.
Dette innebærer et behov for nært samarbeid mellom
landbruket og avfallssektoren. Dette er et samarbeid
som vi er i ferd med å etablere nå.

Gårdsbiogassanlegg er utbredt i mange
land, bl.a. innenfor EU. I Norge er
det fortsatt et stort uutnyttet potensial for
produksjon av biogass fra husdyrgjødsel.
Jeg er derfor i første omgang opptatt av å legge
til rette for etablering av pilotanlegg for biogass i Norge. Landbruks-
og matdepartementets bioenergiprogram er et virkemiddel i denne
sammenheng, og gjennom programmet er det allerede gitt støtte
til noen biogassprosjekter. Det er viktig å bygge
videre på kunnskap og erfaring i andre land og
tilpasse dette til norske forhold. I den sammenheng vil
Regjeringa også vurdere rammebetingelsene for
slike anlegg i tida framover, og se på hva som
er nødvendig for å sikre at samfunnsøkonomisk
lønnsomme prosjekter blir realisert.

  Regjeringa ønsker å gjennomføre
et distriktspolitisk krafttak for å opprettholde
hovedtrekkene i bosettingsmønsteret og legge grunnlag for
verdiskaping i hele landet. I et land
med spredt bosetting og store avstander må vi ha vilje
og evne til å føre en politikk som vil
noe mer enn å styre kun gjennom rammevilkår og
ellers la markedet råde. For meg er det viktig å ha
en helhetlig politikk for utnyttelse av både landbrukseiendommer
og boliger, og vi må ta i bruk forskjellige virkemidler
for å sikre levende bygder rundt om i hele
landet. Boplikt – og da både personlig
boplikt på landbrukseiendom og «upersonlig» boplikt
på boligeiendommer i de kommunene som mener det
er behov for slike bestemmelser – er ett av virkemidlene
vi har i dag. Tas boplikten bort, legges forholdene til rette for
at slike eiendommer blir brukt til fritidseiendommer. Det er vi ikke tjent
med.

Jeg mener med andre ord
at det er mange gode grunner til at vi i Norge
skal legge opp til å ha boplikt også videre.

Så er jeg selvsagt klar over at EU-domstolen
i en avgjørelse om personlig boplikt på landbrukseiendom
gir uttrykk for at boplikten slik den er utformet i Danmark, bl.a.
bør vurderes i lys av menneskerettighetene, som representanten
her tar opp. Som jeg også informerte Stortinget
om i spørretimen i forrige uke, er det grunn
til å gå grundig og skikkelig gjennom dommen.
Jeg vil deretter komme tilbake med mer informasjon til Stortinget
om hva som konkret ligger i denne domsavsigelsen.

  Nei, jeg synes generelt professor Normann
Aanesland har relativt få gode poenger
i det han her framfører av resonnementer. Det er et synspunkt
som vedkommende professor har hatt i mange tiår, og som
er relativt uavhengig av den dommen som har kommet nå.

Vi skal gå gjennom det som har skjedd
i EF-domstolen, på en skikkelig måte, og vurdere
det som ligger der, i forhold til den norske boplikten,
og etter det komme med vår vurdering av det.
Men det er et faktum at den norske boplikten er annerledes
enn den danske som har blitt vurdert i EF-domstolen. Den
danske har åpenbart en del sider ved seg som
er annerledes og må kunne sies å være
mer restriktiv enn den norske. Så det
er ingen automatikk i at de vurderingene som er gjort rundt den
danske, automatisk gjelder for den norske. Men dette skal vi gå skikkelig og
grundig inn i, og vil selvsagt komme tilbake med en vurdering av
det.

  Det er mulig jeg ikke uttrykte
meg klart nok i mitt forrige svar. Jeg mener
jeg sa ganske tydelig at vi skulle gå gjennom dette,
og det gjelder de henvisningene som representanten her viser til.
Det er et arbeid som vi nå er i gang med, og der vi skal
foreta vurderinger i etterkant, når vi har fått
en juridisk vurdering av det som har skjedd. Det har jeg uttrykt,
og det står jeg selvsagt fortsatt ved. Det arbeidet skal
vi gjøre. Det betyr ikke at jeg ikke
mener at boplikten i Norge har hatt en helt
vesentlig funksjon med hensyn til å sørge for
at det er lys i husene ute på landsbygda, også når
det ikke er sommerferie, påskeferie eller
vinterferie. Det er en helt nødvendig del av norsk landbruks-
og distriktspolitikk. Vi tvinger ingen til å bo noen
som helst plass, men vi sier at når folk velger å overta
et gårdsbruk, ligger det også noen
forpliktelser overfor storsamfunnet i den forbindelse, nemlig at
man faktisk ønsker å bosette seg
der, og også primært ønsker å bruke
gården som utgangspunkt for næringsutvikling i
det bygdesamfunnet man er en del av.

