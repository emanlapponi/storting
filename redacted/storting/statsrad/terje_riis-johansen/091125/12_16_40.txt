 For det første er det som representanten Kristiansen her sier, at disse kommunene
              blir behandlet som en hvilken som helst annen kommune, feil. Det er jo nettopp det de
              ikke blir. Vi har gått inn med støtte til Træna i en tidligere fase, og vi har lagt på
              bordet over 30 mill. kr til dette området for å bidra til nettutvikling. Men
              utgangspunktet er at alle andre kommuner dekker opp dette gjennom de virkemidlene jeg
              skisserte, altså anleggsbidrag og en eventuell økning av nettariffen, i tillegg til at
              staten er inne og regulerer ut de som har høyest nettleie. 

Så premissen for spørsmålet, utgangspunktet for det representanten Kristiansen sier,
              er feil. Vi har ønsket å bidra, vi har lagt penger på bordet – på en måte som ikke er
              vanlig, på en annen måte enn den forrige regjeringen gjorde – noe som er et ønske om å
              bidra til utvikling i området, nettopp fordi dette er en spesiell situasjon, nettopp
              fordi vi ser at det er enkeltbedrifter som er i en krevende situasjon når det gjelder
              strømleveransen slik den er i dag. 

