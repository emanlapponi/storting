 Nettselskapene har tilknytningsplikt og ansvar for å sikre tilstrekkelig
              leveringskvalitet på strøm til kundene i sine områder. NVE regulerer nettselskapene
              gjennom inntektsrammer siden de er i en monopolsituasjon. Innenfor energilovens rammer
              er det opp til selskapene å utøve dette ansvaret. 

Naturgitte forhold kan gjøre etablering av nye og forsterkning av eksisterende
              overføringsforbindelser kostbare. Finansiering av nettforsterkninger skjer vanligvis
              på to måter – enten av nettselskapet gjennom økning av nettleien til alle nettkundene
              i området eller med anleggsbidrag fra de nettkunder som forårsaker det økte
              overføringsbehovet. Det kan eventuelt være en kombinasjon av disse
              finansieringsmåtene. 

Jeg vil minne om at det lenge har vært drøftet løsninger mellom Lofotkraft, Nordland
              fylkeskommune og de aktuelle kommunene for å sikre strømforsyningen til Værøy og Røst.
              Situasjonen har stått uløst gjennom flere regjeringer, inkludert Bondevik II. 

Situasjonen på Værøy og Røst er utfordrende. Det er derfor Regjeringa gikk til det
              ekstraordinære skrittet å bevilge direkte støtte for å bidra til å realisere en ny
              sjøkabel. Det er imidlertid Lofotkraft AS som har tilknytningsplikt og ansvar for
              leveringskvaliteten i området. 

Sikker og tilstrekkelig strømforsyning er viktig for næringsutvikling og for å sikre
              bosetting på disse øyene. Det er Lofotkraft og de lokale kommunene som har kunnskap om
              situasjonen i området, og som kjenner framtidige behov. Med utgangspunkt i ansvaret
              som selskapet er tildelt, og sin lokale kunnskap, må Lofotkraft sjøl avgjøre hvordan
              dette skal løses. 

Hvorvidt Lofotkraft må beregne anleggsbidrag for kabelen til Værøy og Røst, avhenger
              av om det er enkeltkunder som entydig utløser investeringen, og om Lofotkraft bruker
              anleggsbidrag i sitt område. Bevilgningene fra staten og fylkeskommunen kommer til
              fratrekk i investeringskostnaden som det kan kreves et forholdsmessig anleggsbidrag
              for. Lofotkraft må også vurdere om investeringen i stedet kan forsvares dekket gjennom
              nettariffen og ut fra hensynet til forsyningssikkerhet og forbruksutvikling. 

Vi har en egen statlig støtteordning for utjevning av nettleie for nettselskapene med
              høyest kostnader, på til sammen 60 mill. kr. Lofotkraft har relativt lave tariffer i
              utgangspunktet og har ikke vært støtteberettiget i noen av årene utjevningsordningen
              har eksistert. Men skulle tariffendringene for Lofotkraft bli svært store, vil
              utjevningsordningen fange opp dette og bidra til at økningen blir mindre enn den
              ellers ville ha blitt for kundene i området. 

Jeg håper det blir en løsning på situasjonen på Værøy og Røst. Blant annet derfor har
              jeg tatt grep, som representanten etterspør. Men jeg understreker samtidig at det fra
              Regjeringens side ikke er aktuelt med ytterligere bevilgninger. Det er nå opp til
              Lofotkraft å vurdere behovet og hvorvidt den ekstraordinære bevilgningen fra staten i
              årets budsjett skal benyttes. 

