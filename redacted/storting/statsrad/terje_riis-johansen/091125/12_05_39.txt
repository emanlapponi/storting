 Verma kraftverk med reguleringer ligger i Vermedalen i et sidevassdrag til Rauma, som
              ble vernet av Stortinget i 1993 i Verneplan IV for vassdrag. 

Rauma Energi AS søkte i 2006 om konsesjon for nye Verma kraftverk med Storhaugen som
              nytt inntaksmagasin med flytting av inntaket. 

Stortinget la i 1993 rammene for hva som skal tillates av opprusting og utvidelse av
              eksisterende kraftverk i vernede vassdrag. Stortinget sluttet seg den gang til
              regjeringas forslag i proposisjonen til Verneplan IV, der det var forutsatt at
              opprustning og utvidelse ikke skulle være omfattende tiltak. I tillegg til rene
              opprustninger var det åpnet for begrenset heving av overvann og senking av undervann.
              NVE kom til at flytting av inntaksdammen ikke lå innenfor denne rammen. NVE avslo av
              den grunn søknaden etter det omsøkte alternativet. 

Etter mitt syn er NVEs avslag i samsvar med Stortingets vedtak, altså knyttet til
              verneplanarbeidet. Det er således ikke mulig å gi tillatelse til flytting av inntaket
              til Storhaugen med de vernebestemmelsene som gjelder i dag. 

Rauma Energi AS sendte ny konsesjonssøknad i juni 2008. De alternativene som Rauma
              Energi AS nå har søkt om konsesjon for, er, etter NVEs vurdering, ikke i strid med
              vernebestemmelsene for vassdraget. Søknaden ligger til behandling i NVE.
              Hovedalternativet vil gi en årlig produksjonsøkning på 50 GWh. Jeg vil ta standpunkt
              til den søknaden så snart NVEs innstilling foreligger. 

