 Det er åpenbart at ethvert nytt prosjekt i regionen vil bidra til bedre kraftbalanse
              – det er hevet over enhver tvil. Det er heller ingen diskusjon om at man i Midt-Norge
              som følge av store kraftkrevende industriprosjekter noe tilbake i tid, har fått en
              situasjon som vi ikke er komfortable med i 2009. 

Nå er det heldigvis slik at linjeforbindelsen til Sverige, Nea-Järpströmmen, er
              forbedret. Den er slik sett i bedre stand og har bedre kapasitet enn tidligere. Jeg
              har også fullt trøkk på prosessen knyttet til Ørskog-Fardal-linjen, som vil bidra på
              samme måte. 

Når representanten brukte begrepet «intetsigende svar» i forbindelse med dette
              spørsmålet, tillater jeg meg å være noe overrasket over ordbruken. Jeg vil jo mene at
              Stortinget bør være opptatt av at vedtak fattet i Stortinget, blir fulgt opp.
              Stortinget har fattet en verneplan. Hvis jeg og Regjeringen skal fatte vedtak av en
              annen karakter enn dem som ligger der, trengs det et nytt vedtak knyttet til
              verneplanen i Stortinget. 

