 Jeg vil først vise til at
det allerede i dag er mulighet til nyetablering
i melkeproduksjonen. I regelverket, i det som da så fint
heter Forskrift om kvoteordningen for melk, gis det mulighet
for nyetablerte til å kjøpe melkekvoter av staten
på linje med andre. Slikt salg kan da imidlertid først
skje i fylker hvor det er avsatt et tilbudsoverskudd fra kjøp
og salg av kvote.

Bakgrunnen for at melkekvoter kun kan omsettes
innenfor fylket eller omsetningsregion,
er målet om å beholde produksjonen i alle
deler av landet.

Det er bred enighet i Stortinget om at det
landbrukspolitiske målet om spredt produksjon
over hele landet er viktig, bl.a. for å ivareta
verdiene i kulturlandskapet. Når vi i årets jordbruksoppgjør
prioriterte distrikts- og strukturprofilen sterkere enn hva bl.a.
Venstre gjorde da de satt i regjering, så var
det nettopp for å sikre denne produksjonsfordelingen.

Så er det heller ikke riktig
som representanten Skjelstad påstår, at vi sliter
med å skaffe nok melk til eget konsum. For å møte
behovet for en viss oppbygging av lagrene av ost, ble det tidligere
i høst lagt til rette for en økning av produksjonen
gjennom fritak for overproduksjonsavgift. Dette har ført
til at Tine nå får inn ca. 45 millioner liter
melk, som de har sagt at de trenger, utover prognosen for kvoteåret
2007/2008. Per i dag er det derfor ikke underskudd
på melk, og isolert sett heller ikke noe spesielt behov
for nyetableringer for å øke melkeproduksjonen.

Jeg legger til grunn at det fortsatt er behov
for denne kvoteordninga for melk. Jeg vil minne representanten Skjelstad
om at vi også da innenfor
denne ordninga har andre metoder for å øke
produksjonen. Først og fremst skjer dette gjennom å øke
forholdstallet i kvoteordninga, dvs. at alle produsenter
med kvote får øke sin produksjon med
samme prosenttall. På den måten får alle
produsenter over hele landet den samme muligheten til å øke
sin produksjon.

Et annet tiltak som blir benyttet i spesielle
tilfeller, er å gi midlertidig fritak fra overproduksjonsavgiften,
slik det ble gjort for det kvoteåret som vi nå er inne
i. Det var også fri produksjon
av melk de to første månedene i år,
som også representanten helt sikkert er kjent
med. Produsenter får da mulighet til å produsere
utover kvoten, uten at det blir innkrevd overproduksjonsavgift.

Et annet særskilt tiltak er å selge
ut nye kvoter fra staten til dem som allerede har en kvote. Det
har bl.a. vært benyttet for å øke produksjonen
av økologisk melk.

Tidligere i år ble det gjennomført
en evaluering av omsetningsordninga for melkekvoter sammen med Norges Bondelag
og Norsk Bonde- og Småbrukarlag. Saken er jo at melkemarkedet
er det største og det viktigste
markedet i landbruket. Jeg har derfor et kontinuerlig fokus på mulige
forbedringer innenfor
ordningene som regulerer dette markedet. Inn mot jordbruksoppgjøret
for 2008 vil disse spørsmålene være
noe som jeg vurderer spesielt.

 Jeg er hundre prosent enig med representanten
Skjelstad i at det er viktig å se på behovet for
mulige endringer etter hvert som rammene rundt – i
dette tilfelle – melkeproduksjon
endrer seg. Sånn sett mener jeg at den inngangen
er høyst relevant, på samme måte
som jeg mener at påstanden om at vi for tiden ikke
har nok melk, ikke er relevant, for vi håndterer
spørsmål knyttet til melkeleveranser i Norge
nå. Men det betyr ikke at vi skal ha en statisk
tenkning rundt hvordan regelverket
for kvoteordningen fungerer.

Som jeg nevnte i stad, ble det gjort et omfattende
arbeid i en rapport – et arbeid som ble avsluttet i mars
i år. I det ligger det i og for seg mange interessante
vurderinger av hvilke endringer som kan gjøres innenfor
melkeordninga.

Som jeg også sa i mitt tidligere
svar, ønsker jeg å være opptatt
av å se mulige endringer og i hvilken grad det kan føre
til forbedringer av dette regimet
framover.

 Med forbehold om at jeg ikke husker
eksakt hva jeg nylig leste i statistikken
fra Statens landbruksforvaltning knyttet til salg og kjøp
av kvoter i de ulike fylkene, mener jeg at Nord-Trøndelag
lå relativt høyt oppe på statistikken
når det gjelder ønskene om å kjøpe
kvoter i forbindelse med det statlige frambudet av melkekvoter.
Så det er helt åpenbart at det er flere som ønsker å utvide
produksjonen i Nord-Trøndelag enn hva det for tiden er
mulighet til basert på kvoteordninga for melk. Det tyder
på at det også i Nord-Trøndelag
er unge, offensive bønder som ser for seg en framtid innenfor
melkeproduksjon. Det er bra, for de menneskene, de bøndene,
trenger vi framover.

Det er en åpenbar forskjell nå i
forhold til for noen år tilbake når
det gjelder kapasitetsutnyttelsen i de enkelte fjøsene.
Fram til for noen år tilbake var det veldig mange fjøs
rundt om i Norge som gikk for nær sagt halv maskin, som
følge av at kvoteordninga var blitt innført tidligere. Nå har
mange av de fjøsene økt produksjonen en del. Det betyr
at de spørsmålene som skal vurderes i den sammenhengen,
bør vurderes med en litt annen inngang enn det som ble
gjort for fem–ti år siden.

