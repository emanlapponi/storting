 Det er i utgangspunktet nettselskapenes ansvar å sikre tilstrekkelig
                     leveringskvalitet på strøm til kundene i sine områder. Dette er de pålagt
                     gjennom det generelle regelverket for regulering av nettvirksomheten og de krav
                     om leveringsplikt av strøm som stilles der. 

Overføringsnettet skal utvikles på en samfunnsøkonomisk rasjonell måte. Nå er
                     det slik at f.eks. avstanden til land kan gjøre etablering av nye eller
                     forsterking av eksisterende overføringsforbindelser veldig dyre – som tilfellet
                     er på Træna, Værøy og Røst. 

Jeg har stor forståelse for hvor vanskelig situasjonen er for disse
                     øysamfunnene når strøm blir et knapphetsgode. Elektrisitet er en forutsetning
                     for kystbasert næringsutvikling og næringsvirksomhet, som igjen er grunnlaget
                     for regional utvikling og bosetting. 

Det var for å avhjelpe den typen regionale forskjeller i nettselskapenes
                     kostnader at Regjeringa doblet tilskuddet til utjevning av nettleien i 2009.
                     Det bevilges derfor 60 mill. kr over statsbudsjettet til dette formålet i år.
                     Utjevningsordninga bidrar til en direkte reduksjon av nettleien for
                     sluttbrukerne i distribusjonsnettet i de områder av landet med høyest
                     overføringskostnader. Rødøy-Lurøy Kraftverk, Træna, får støtte fra ordninga i
                     dag, mens Lofotkraft, Værøy og Røst, ikke er blant dem som for tiden har høyest
                     nettleie. 

Regjeringa arbeider videre for et overføringsnett med tilstrekkelig kapasitet
                     over hele landet. Overføringsnettet er en del av den kritiske infrastrukturen.
                     Regjeringa vurderer derfor mulige løsninger – uten at jeg kan gå nærmere inn på
                     detaljene i dette nå. Men jeg er optimistisk med hensyn til at vi skal finne en
                     god løsning også på denne saken. 

