 For å løse utfordringene innenfor klima og energi er vi nødt til å satse bredt
                     på miljøvennlige energiløsninger. Vi må både satse på å skaffe mer miljøvennlig
                     energiproduksjon, og vi må bruke energien mer effektivt. Den brede satsinga en
                     reflektert gjennom at vi har satt mål både på overordnet nivå og på spesifikke
                     områder. Vi gjennomfører de tiltak som kreves for å nå de målene på en mest
                     mulig kostnadseffektiv måte. Jeg er opptatt av at arbeidet med energiomlegging
                     skal utvikle et effektivt marked for miljøvennlige energiløsninger, som på sikt
                     skal være levedyktig uten støtteordninger. 

Vår satsing på fornybar energi er todelt. Vi gir støtte til prosjekter som ikke
                     vil bli gjennomført uten vår støtte, og vi sørger for tilstrekkelig
                     konsesjonsbehandlingskapasitet. 

I løpet av 2009 vil NVEs konsesjonsbehandlingskapasitet være doblet
                     sammenlignet med 2005. Det er også innført en sterkere prioritering mellom
                     saker for å sikre at NVEs konsesjonsbehandlingsapparat benyttes på en så
                     effektiv måte som mulig. Jeg har også sørget for å styrke kapasiteten for
                     klagebehandlinga av vannkraft- og vindkraftsaker i mitt departement. 

Når det gjelder vannkraft, er lønnsomheten der jevnt over god. Vi har hatt en
                     betydelig økning i produksjonskapasiteten de siste årene. Fra 2006 til 2008
                     økte den årlige produksjonskapasiteten med 2,1 TWh. Vannkraftprosjekter med en
                     produksjonskapasitet på om lag 1,2 TWh pr. år er nå under utbygging. Vi har
                     lagt til rette for at enda mer vannkraft blir bygd raskt ut gjennom en
                     effektivisering og styrking av nevnte konsesjonsbehandling. 

Når det gjelder utviklinga av markedet for bioenergi, vindkraft og en del andre
                     fornybare energikilder, vil vi ikke få noen utvikling nå uten statlige
                     støtteordninger. Vi har lagt vekt på å utforme støtte slik at vi får mest mulig
                     vindkraft og bioenergi igjen for hver støttekrone. Samtidig er forskning og
                     utvikling viktig for å finne løsninger som på sikt kan være konkurransedyktige
                     i markedet. 

Når det gjelder energieffektivisering, er virkemiddelapparatet sammensatt for å
                     få en mest mulig kostnadseffektiv løsning. Potensialet finnes i industrien og i
                     bygningsmassen, og deler av dette er isolert sett lønnsomt uten støtte. God
                     informasjon, gode eksempler og standarder for energieffektivitet er en måte å
                     styrke dette arbeidet videre på. Støtteordninger er også aktuelle for å
                     realisere prosjekter som er særlig ambisiøse og som peker mot framtidas
                     standarder. Forskning og utvikling er viktig for å utvikle stadig bedre
                     løsninger. 

