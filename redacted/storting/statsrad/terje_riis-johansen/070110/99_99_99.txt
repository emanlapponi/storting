  Jeg er opptatt av at landbrukseiendommene
representerer ressurser som kan utnyttes i næringssammenheng
og som bosted, og jeg mener at lovgivning og praksis bør
legge opp til en langsiktig forvaltning i tråd med dette.
Eiendommen kan da ikke ses isolert som et kapitalobjekt
på grunneierens hånd, slik representanten Hansen
synes å legge til grunn når han snakker om eierens «muligheter
til å realisere de reelle verdiene på bruket».

Når eiendommens verdi ligger i utnyttelsesmulighetene
i næringsøyemed, anser jeg delingsforbudet i jordloven som
en viktig forutsetning for å holde ressursene på gården
samlet. I alminnelighet er en samlet utnytting av eiendommens ressurser
avgjørende for å sikre verdiskaping, levende
bygder og robuste lokalsamfunn. Selvsagt kan det i noen
tilfeller også skapes verdier ved fradeling.
Slik loven i dag er utformet, kan det etter søknad
og etter en konkret vurdering foretatt av kommunen
gis dispensasjon fra delingsforbudet. Dette er en løsning
som sikrer at ressursene kan deles fra dersom det er samfunnshensyn
som tilsier det. Gjeldende ordning er i samsvar med den løsningen
Stortinget la til grunn da spørsmålet om opphevelse av
delingsforbudet ble behandlet i Stortinget i fjor sommer, og som også ble
berørt i debatten i Stortinget i forbindelse med endringer
i jordloven i november i fjor.

Landbruket har gjennomgått en betydelig
endring de siste årene, og det er bl.a. helt
nødvendig å se nøye på kostnadssiden
ved det å eie og drive gård. Betydelige kostnader
knytter seg til å bygge og holde ved like bolighus
og annen bygningsmasse. Samtidig innebærer endringer
innen landbruket og innen samfunnet ellers at
behovet for kårboliger ikke er like
stort i dag som f.eks. for 20 år siden. Samlet innebærer
dette at samtykke til å oppføre ny kårbolig bare
bør gis dersom det ikke er tvil om at kårboligen
er nødvendig av hensyn til driften av gården i
forbindelse med generasjonsskifte. Hvis en først har kommet
til at kårboligen er nødvendig av hensyn til driften,
bør det som en konsekvens av dette ikke gis tillatelse
til å dele huset fra for å oppnå en
kortsiktig gevinst i form av salg av bolig- eller fritidseiendom.

Jeg er klar over at salg av kårboligen
som selvstendig bolighus eller som fritidshus i mange
tilfeller vil kunne gi eieren en realisasjonsverdi som er høyere
enn verdien huset har som del av landbrukseiendommen.
Dette er etter mitt syn ikke avgjørende
for vurderinga av hvordan delingspraksis bør legges opp.
En kårbolig som er nødvendig for driften, kan ikke
ses som et alminnelig bolig- eller fritidshus, eller
som en kapitalverdi som kan brukes for å realisere nye
prosjekter. Kårboligens verdi ligger i det bidraget den
gir til jevn drift i forbindelse med generasjonsskifte. Dersom kommunen
har foretatt en riktig vurdering av behovet for kårbolig
da boligen ble oppført, taler det for at det ikke
gis tillatelse til å fradele boligen med mindre
behovet over tid har endret seg vesentlig.

Representanten Hansen viser til et brev av
6. desember i fjor. Jeg er noe usikker på hvilket brev
dette dreier seg om. Mitt syn går imidlertid
fram av mitt brev til kommunene, fylkeslandbruksstyrene, fylkesmennene
og Statens landbruksforvaltning datert 21. desember 2006. Det samme
er klart forutsatt i forarbeidene til delingsforbudet, og det er
lagt til grunn for langvarig og fast praksis. Denne praksis sikrer
verdiene for næringsutøvelsen. Omstillinger og
investeringer er knyttet til privatøkonomiske avveininger,
men bør som hovedregel ikke baseres på fradeling av
ressurser som er nødvendige for driften av gården.

  Det er mulig å forstå representanten
Hansens resonnement ut fra Høyres tenkning rundt landbrukspolitikken.
Når fokuset er så tydelig på kapitaltilgang,
blir dette enda tydeligere. For når Høyre
gjennom budsjettbehandlinga i Stortinget velger det de gjør
i forhold til kapitaltilgang opp mot jordbruket, er det lett å se
at man må ty til andre midler for å skaffe
jordbruket kapital.

Regjeringa har valgt en offensiv linje i jordbruksoppgjøret
og et nivå i forhold til jordbruket som gjør
at det skal være mulig å utvikle
jordbruket uten å måtte ty til kortsiktige gevinster
i form av denne type realisasjon. Jeg konstaterer at Høyres
strategi er motsatt, det er snakk om å kjøre betydelige
innstramninger i form av kapitaltilgangen gjennom næringsavtalene,
og samtidig oppfordre til realisasjon av kapital
i form av de verdiene som gården har som en del av driftsgrunnlaget.

  Mitt utgangspunkt er en helhetlig tenkning
rundt landbrukspolitikken. Det betyr at vi gir dem som driver med
landbruk i Norge, muligheter innenfor et politisk
rammeverk som består av importvern, et lovverk og en vilje
til å bruke budsjettoverføringer for å betale
for fellesgoder som blir produsert av det norske landbruket.
Det er et pluss som det norske landbruket er gitt, og
som det politiske miljøet i Norge – regjering
og storting – kunne valgt å la være å gjøre.
Innenfor det ligger det føringer fra
storsamfunnet i forhold til at en ønsker en gitt
utvikling av landbruket, og det å legge noen
premisser i forhold til hvordan man ønsker utviklinga
når det gjelder eiendomsstruktur, tunløsninger
og hvordan det skal se ut på bygda, og også forholdet mellom
bolig og næringsvirksomhet, er en del av en helhetlig tenkning
rundt landbrukspolitikken.

