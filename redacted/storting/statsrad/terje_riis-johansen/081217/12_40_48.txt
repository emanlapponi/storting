 Jeg støtter representantens syn på at ved er en viktig og fornybar energikilde.
                     Vedfyring er en tradisjonell kilde til oppvarming i Norge. Veden utgjorde i
                     Norge i 2006 om lag 7 TWh av et totalt forbruk av bioenergi på 14,5 TWh. 

Vedfyring er en kjent og lett tilgjengelig teknologi, og omsetningen fungerer
                     tilfredsstillende. I byområder har det imidlertid vært en ulempe at vedfyring
                     har vært en stor bidragsyter til lokal luftforurensning. Ansvaret for lokal
                     luftkvalitet ligger hos kommunene. I dag har vi rentbrennende ovner som gir
                     bedre utnyttelse av veden og mindre lokal luftforurensning. For å forbedre
                     luftkvaliteten og for å fremme energiomlegging har enkelte kommuner etablert
                     støtteordninger for utskifting av gamle vedovner med nye og mer rentbrennende
                     ovner. 

Tall fra Statistisk sentralbyrå viser at 41 pst. av veden som ble brukt i 2007,
                     ble brent i rentbrennende ovner. Dette er en økning på 23 pst. siden 2002. 

Det er grunn til å tro at vedforbruket øker i år som det er kaldt – som i 2005.
                     Dette viser at vedfyring er en viktig kilde til oppvarming for mange, og at ved
                     bidrar til fleksibilitet i energisystemet. Det er viktig. 

Vi har etablert tilskuddsordninger for å stimulere til økt bruk av fornybar
                     varme. Disse er ment å bidra til at modne teknologier som i dag ikke er utbredt
                     på markedet, blir mer tilgjengelig. Dette er støtteprogrammer som er rettet mot
                     etablering av fjernvarme og lokale varmesentraler, pelletskjeler og
                     varmepumper. Ved er en konkurransedyktig energibærer og har derfor ikke fått
                     tilskudd under Enovas programmer. 

Olje- og energidepartementet og Landbruks- og matdepartementet har begge ansvar
                     for bioenergipolitikken. Sistnevnte gir gjennom Innovasjon Norges
                     bioenergiprogram støtte til etablering av varmeanlegg på landbrukseiendommer.
                     Dette kan bl.a. være fyrkjeler som bruker ved som brensel. Satsingene på dette
                     er nå styrket. 

Markedet for ved er modent. Det er lønnsomt å bytte til rentbrennende ovner, og
                     ved er en lett tilgjengelig energikilde. Jeg mener derfor det er viktigere nå å
                     bruke støtten til energiomlegging til andre tiltak enn vedfyring, tiltak som
                     ikke ville blitt gjennomført uten offentlig støtte. 

Når det gjelder spørsmålet til representanten Bredvold knyttet til stimulering
                     til bruk av ved, mener jeg at tilbydersiden her er viktig. Det er viktig at vi
                     har en seriøs og oppegående vedprodusentbransje. I så måte mener jeg at en
                     generelt god skogpolitikk og en generelt god landbrukspolitikk er viktig. Uten
                     det kommer vi ikke til å ha et tilbud av ved gjennom at bønder og skogeiere har
                     ved som en del av sitt næringsgrunnlag. Sånn sett mener jeg at de bidragene som
                     denne regjeringen har kommet med i både skogpolitikken og landbrukspolitikken,
                     har vært viktige for å sørge for at ved er et attraktivt produkt å bruke til
                     oppvarming også i framtida. 

