 Jeg tror jeg må starte med det siste som representanten Solvik-Olsen nå tok opp, der han advarte mot å skape pessimistiske stemninger innenfor petroleumsnæringa. Hvis jeg ikke har skrevet feil det som ble sagt fra representanten Solvik-Olsen, tror jeg dagens sterkeste uttalelse kom derfra. Det ble sagt – med forbehold om rett sitat – at det er all grunn til å frykte framtida for petroleumsnæringa i Norge. Det er klart at det er eventuelt en ganske klar melding til de unge menneskene som kunne tenke seg en framtid i den næringa. Sånt sett er vel kanskje det også noe å ta med seg av hva som blir sagt fra denne talerstol. 




Hvis en tar med i det store bildet fangst, lagring og klimautfordringer og i og for seg den brede petroleumspolitikken, forskes det for mange, mange, mange milliarder kroner i Norge årlig. Industrien og næringa står for mye av dette. Vi bruker også mange offentlige penger på å utvikle nye teknologier. Jeg oppfatter at debatten i dag ender opp med at forskjellen på å være for eller mot forskning er 50 mill. kr i budsjettet for 2009. Jeg skal ikke undervurdere viktigheten av ressursbruk innenfor offentlige budsjetter. Men jeg er ikke enig i at det er det som avgjør om en er for eller mot forskning, om en er for eller mot økt utvinning på norske felt, om en er for eller mot at petroleumsnæringa skal utvikle seg videre framover. Jeg mener, som jeg sa i mitt hovedinnlegg, at summen av det regjeringspartiene nå gjør, er formidabel med hensyn til å legge til rette for en utvikling også for petroleumsnæringa framover, ikke minst for å få på plass en politikk og et regime innenfor fangst og lagring som kommer til å være ekstremt viktig for den samme næringa om en del år, med tanke på de krav som da kommer til å bli stilt. Det er mitt andre poeng. 




Mitt tredje poeng er at uansett hvordan en formulerer seg, uansett hvordan en velger inngang til debatter som dette, kommer en ikke bort fra at det en hører i alle innleggene fra opposisjonen, hvor alle hele tiden har mer penger, ikke kan forklares på noe annet vis enn at det er litt ulike krav og litt ulike referanser når det gjelder å prioritere innenfor offentlig pengebruk. 




