 Representanten Solvik-Olsen spør etter logikken her. Svaret på det er ett ord som finnes i mitt vokabular – som ikke nødvendigvis brukes så veldig ofte blant opposisjonspartiene på Stortinget, i hvert fall ikke i Fremskrittspartiet – og det er å prioritere. Det som da er saken, er at når jeg sitter og lager mine budsjetter, når Regjeringa sitter og lager sine budsjetter, så må vi velge innimellom og prioritere mellom noen ulike områder. 




Det jeg har valgt å gjøre i år, er å prioritere opp det som går på forskning på fangst og lagring, og det går på å prioritere innenfor klimajobbinga, for jeg er helt overbevist om at petroleumsnæringas viktigste utfordring framover ligger der. Så er det ikke slik at 50 mill. kr fra eller til på mitt budsjett på dette området er et ja eller nei til forskning innenfor petroleumsrettet virksomhet. Jeg forsvarer veldig å bruke 355 mill. kr på dette. Jeg kunne forsvart å bruke 405 mill. kr, og jeg kunne vel sikkert også forsvart å bruke 500 mill. kr på det i forhold til at vi kan klare å få ut gode effekter og få resultater av det vi gjør på forskningssiden her. Men som sagt har vi da også behov for å rette forskningsinnsats inn på andre områder, og da er det mitt ansvar – og i og for seg min plikt – å foreta en vurdering av dette. 




Når det gjelder de debattene vi har hatt i Stortinget tidligere i dag, om fornybar satsing og om klima- og miljøutfordringer, mener jeg det er helt naturlig å sette denne debatten inn i den sammenhengen og få fram viktigheten av at vi nå evner å si: greit, mye er viktig, men det er faktisk noe nå som er enda viktigere enn de andre tingene, og det er å komme videre på fangst og lagring, det er å sørge for at vi får en teknologi på plass som gjør det mulig å produsere olje og gass også om 20–30 år uten at det bidrar til at atmosfæren blir altfor full av CO

2

, at vi tvert imot klarer å få den ned i Sleipner-formasjonen, eller hvor det måtte være hen. 




Det er mitt svar på spørsmålet fra representanten Solvik-Olsen. Jeg er helt sikker på at det har null klangbunn i representantens egne vurderinger. Men i forhold til hva jeg jobber med, er jeg helt sikker på at det er en riktig vurdering med tanke på de store utfordringene vi har på klima- og miljøsiden nå. 




