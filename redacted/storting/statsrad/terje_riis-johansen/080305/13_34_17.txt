 Regelverket
knyttet til økologisk produksjon er en del av EØS-avtalen.
En av hovedreglene i økologisk husdyrhold er at dyra ikke skal stå
bundet. Et unntak fra dette gjelder for storfe i bygninger satt opp før
24. august 2000. Dette unntaket er foreslått opphevet i 2010. Det
er videre et unntak for kravet om løsdrift for storfe i små
besetninger. 

Fra norsk side har vi vurdert det slik at grensen for
mindre besetninger som kan unntas fra løsdriftskravet, kan fastsettes
nasjonalt. Landbruks- og matdepartementet bad på denne bakgrunn Mattilsynet
om å utrede dette forholdet. Mattilsynet fikk 28 innspill i denne
høringa. Mattilsynet undersøkte også hvordan andre land
har håndtert det samme unntaket. Sverige, vårt naboland, har
f.eks. satt en grense på 46 kuer. En del andre land har en lavere
grense. I høringa har høringsinstansene gitt forskjellige
anbefalinger. Flere høringsinstanser har med henvisning til Regjeringas
mål om 15 pst. økologisk produksjon i 2015 tilrådd en
grense opp mot den svenske. I Mattilsynets tilråding er det gjort
en samlet vurdering av dyrevelferd, forbrukertillit, kulturlandskap og næringsinteresser,
og Mattilsynet anbefalte å åpne for et slikt unntak ved å
foreslå en grense på 18 kuer. 

Ved gjennomgang av denne
saken har Landbruks- og matdepartementet kommet til at Norge står
fritt til å fastsette en varig nasjonal grense for mindre besetninger.
Det er mulig å se hen til hvordan mindre besetninger er definert i
andre land, hvilke tilleggskrav av dyrevelferdsmessig art som bør
stilles til båsfjøs, hvilke miljøeffekter som samlet
vil følge av et unntak, og hvilken virkning et unntak vil ha for
målet om 15 pst. økologisk produksjon i 2015. På denne
bakgrunn har altså Landbruks- og matdepartementet fastsatt et varig
unntak fra løsdriftskravet i økologisk produksjon. 

Landbruks- og matdepartementet har tatt utgangspunkt i at målet om
15 pst. økologisk produksjon i 2015 har en samlet miljøpolitisk
begrunnelse. Det er ikke mulig å følge opp dette målet
uten at det også gjøres gjeldende for melkeproduksjon. Landbruks-
og matdepartementet har på denne bakgrunn kommet til at unntaket fra
kravet om løsdrift skal som en varig ordning settes for besetninger
inntil 35 melkekuer. Det er imidlertid forutsatt at de tilleggskrav av dyrevelferdsmessig
og miljømessig art som skal gjøres gjeldende for båsfjøs,
gjennomgås og skjerpes. 

Det er ikke slik at unntaket for økologisk
melkeproduksjon innebærer at norsk økologisk produksjon skal
gå på akkord med egne etiske prinsipper, og at dette vedtaket
vil svekke tilliten til økologisk melkeproduksjon i Norge. Det er
for det første land som har satt grensen høyere enn det Norge
har gjort, og det er da et generelt unntak som svært mange andre land
enn Norge også benytter seg av. Videre er økologisk melkeproduksjon
i Norge knyttet til mindre besetninger enn i andre land. De fastsatte unntaksbestemmelsene
av varig art gjør det mulig å opprettholde en struktur basert
på mindre enheter enn hva vi ellers ville ha hatt, og å nå
det ambisiøse målet om en økologisk produksjon på
15 pst. også for melk i 2015. Det mener jeg er viktig i denne sammenhengen.

