 Først vil jeg gi honnør til representanten Hansen for å ta opp spørsmål knyttet til dyrevelferd. Det mener jeg er et viktig tema. Dette er et spørsmål som slik sett fortjener et skikkelig svar. Jeg er, som representanten Hansen, opptatt av dyrevelferd, og det å lese om saker som den representanten Hansen her refererer til, er ikke hyggelig lesning. 




Jeg arbeider nå med en ny lov om dyrevelferd. Høringen om loven ble avsluttet den 18. februar, og det har kommet inn 138 høringssvar. Det er ingen tvil om at dyrevelferd er et tema som engasjerer mange. Inntil videre har vi et annet regelverk å forholde oss til. Det er slik at den type produksjon som representanten Torbjørn Hansen her tar opp, ikke er lovlig i Norge i dag. Men vi har pr. i dag ikke bestemmelser i norsk lovverk som kan nekte omsetning eller import av produkter som kommer fra dyr som lider på grunn av dårlig dyrevelferd. 




I den konkrete saken som representanten Torbjørn Hansen viser til, må jeg derfor først og fremst oppfordre importører, butikker og ikke minst forbrukere i Norge til å ha et bevisst forhold til dyrevelferd og velge produkter fra dyr der dyrevelferden er ivaretatt i produksjonen - inntil videre. I lovforslaget som nå har vært ute på høring, er det imidlertid lagt opp til at Norge kan regulere omsetningen av produkter fra dyr ut fra hensynet til dyrevelferd. Hensikten er nettopp å kunne hindre at produkter fra dyr som har blitt utsatt for vanstell eller uforsvarlig aktivitet, blir omsatt på det norske markedet. Det er grunn til å tro at slike bestemmelser kan få direkte innvirkning på dyrs velferd ved endring av driftsformer. 




Jeg tar sikte på å fremme forslag til ny lov om dyrevelferd for Stortinget i løpet av 2009, en lov som gir hjemmel for å regulere nettopp omsetning av produkter ut fra hensynet til dyrevelferden. Dersom dette forslaget blir vedtatt av Stortinget, vil vi i framtiden kunne bestemme at slike produkter ikke skal omsettes her i landet. 




