 Hvis vi ikke hadde kombinert dette med en
gjennomgang av kravene til båsfjøs, hadde jeg sett de innvendingene
som representanten Kongshaug her kommer med. Det er helt åpenbart
at det vi nå gjør, må og skal kombineres med skjerpede
krav, slik at nettopp den problemstillinga som representanten Kongshaug
er opptatt av, som jeg synes er en helt legitim problematisering knyttet
til viktigheten av å fokusere på dyrevelferd, ikke blir reell,
fordi vi gjennom skjerping av de ordinære kravene sørger for
at dyrevelferden opprettholdes. 

 At en sterk bruk av investeringsvirkemidler
overfor det økologiske melkemiljøet ville kunne ført
til en raskere endringstakt fra båsfjøs til økologisk,
tror jeg er lett å se, hvis man valgte å gjøre det. Samtidig
må jeg nok si at det å definere båsfjøs som noe
som ikke er i stand til og egnet til å ivareta dyrevelferden, er problematisk,
siden vi faktisk skal ha båsfjøs i Norge i en lang periode
framover. Vi er nødt til å sørge for at båsfjøsene
i Norge også holder en høy dyrevelferdsmessig standard, for
uansett er det faktisk 16 år fra 2008 til 2024. Så nær
sagt å resignere på vegne av dyrevelferden i båsfjøsene
kan ikke jeg gjøre, for jeg er ansvarlig for at også de fjøsene
skal holde en høy dyreetisk og dyrevelferdsmessig standard. De kravene
skal skjerpes. Nå er dette altså en sak som må ses i forhold
til den økologiske produksjonen. 





                

