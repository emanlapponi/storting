 Aller først mener jeg at representanten Torbjørn Hansen tar opp et særdeles viktig tema og sånn sett stiller et relevant spørsmål, for det er alltid vondt å høre om saker der dyr dør eller lider på grunn av manglende fôring og stell. Mattilsynet har ikke registrert noen økning i antall tilfeller de seneste årene. Det har vært et stabilt antall, men likevel mener jeg at enhver sak er én sak for mye. 




Disse hendelsene har fått tiltakende oppmerksomhet i media den senere tiden. Jeg tror noe av forklaringen på det er økende bruk av bilder. Bilder er tilgjengelige fra Mattilsynets inspeksjoner og arbeid, og det bidrar til at fokuset blir større. Jeg mener at fokus og offentlighet i sånne saker er bra, fordi det kan bidra til å forhindre at nye saker utvikler seg. En sak i Trøndelag i forrige uke ble nettopp avdekket som følge av et tips motivert ut fra oppslagene rundt saken på Østlandet i påsken. Det betyr at økt offentlighet også er et viktig virkemiddel. Jeg tror det må til, selv om det kan gi en ytterligere belastning for dyreeieren. 




Jeg mener at disse sakene i veldig stor grad skyldes personlige problemer hos dyreeieren. Det er derfor viktig å fange opp tegn på at noe er i ferd med å gå galt så tidlig som mulig. 




Det er iverksatt mange tiltak for å hindre dyretragedier. Jeg gav i budsjettproposisjonen og i tildelingsbrevet for 2008 Mattilsynet i oppdrag å styrke tilsynet med dyrevelferd, særlig med sikte på å forhindre dyretragedier. Myndighetenes tilsyn er dog alene ikke nok for å kunne forhindre utvikling av denne type tragedier. I den forbindelse avholdt jeg senest i går et møte med en rekke næringsorganisasjoner og Mattilsynet for å se på hvordan næringa og myndighetenes samlede ressurser kan utnyttes best mulig på dette området. I tillegg til næringas egne organisasjoner deltok også Den norske veterinærforening på dette møtet. Andre aktører som her kan og bør spille en viktig rolle, er f.eks. sosial- og helsevesenet og dyrevernsorganisasjonene. Disse har ulike muligheter til å fange opp risikobruk gjennom sitt daglige arbeid. Det er et stort antall organisasjoner dette angår. Det betyr at vi samlet har stor kompetanse og mye ressurser som kan utnyttes for å møte de utfordringene som vi her står overfor. 




Samtidig vil jeg gjøre det klart at slike saker kan være meget vanskelige å avdekke i tide. For å få mer systematisk kunnskap om hvordan vi kan forebygge slike hendelser, har Mattilsynet informert meg om at de vil gå grundig gjennom hver enkelt hendelse i ettertid, for ut fra det å kunne skape et enda bedre grunnlag for utforming av ytterligere tiltak. 




Jeg tror det er viktig at vi gjør det, og jeg tror også det er viktig - som jeg så vidt berørte innledningsvis - at vi får større åpenhet generelt rundt dette. Vi må etablere en kultur hvor det er lov å bry seg, hvor det å bry seg er anerkjent fordi det handler om å hjelpe, og hvor det å bry seg ute på bygda ikke betyr at en er angiver eller at en ønsker noen noe vondt. Tvert imot: Det å bry seg, betyr at en ønsker å hjelpe. 




Gjennom å unngå dyretragediene hindrer vi ikke bare dyrelidelse, men vi kan bidra til å hindre at dyreeieren i tillegg til egne problemer også blir lovbryter og mister sitt økonomiske livsgrunnlag. 




I utkastet til ny lov om dyrevelferd, som nylig har vært på høring, har Regjeringa foreslått en generell varslingsplikt for å forhindre dyretragedier. Hver enkelt får etter forslaget plikt til å varsle når de har grunn til å tro at dyr blir utsatt for mishandling eller alvorlig svikt vedrørende miljø, tilsyn og stell. Det er også forslag om å gi helsepersonell rett til å varsle dersom de gjennom sitt arbeid har grunn til å frykte for dyrevelferden. 




I lovforslaget foreslås det også andre tiltak som kan hindre utvikling av dyretragedier, bl.a. kompetansekrav og enklere mulighet til å frata folk dyr hvis de ikke stelles godt.




Jeg har store forventninger til konkrete resultater av de tiltak som iverksettes både på kort og lang sikt, i form av færre dyretragedier og i form av en generell økning av bevisstheten rundt dyrevelferd i matproduksjonen. 




