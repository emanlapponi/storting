 Jeg mener det er en relevant og på sett og vis alvorlig sak som representanten tar opp, for det er ikke tvil om at det ligger konflikter i det å skulle føre fram kraft og det å ta vare på områder som representanten her nevner. Det jeg kan love rundt det, er nettopp at argusøyne vil bli brukt, og at fokus på de verdiene som representanten tar opp her knyttet til kulturlandskap, må tillegges sterk vekt når vi skal ha fram nye store kabeltraséer framover. Så vil det, som jeg sa i mitt forrige svar, være vanskelige avveininger som må tas for å kunne kombinere behovet for å få fram grønn og gjerne ny energi og dekke behovet for energi f.eks. i Midt‑Norge med nettopp behovet for å ivareta kulturlandskap.


