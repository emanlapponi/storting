 Olje‑ og energidepartementet traff endelig vedtak i denne kraftledningssaken 23. september i år.


Departementets behandling av klagesaken har foregått i tråd med alminnelige forvaltningsregler basert på sakens dokumenter, det som framkom på befaring og møter, og andre relevante innspill departementet er gjort kjent med. Klagernes synspunkter om kabling over Valldalen har vært grundig vurdert sammen med en rekke andre spørsmål. Departementet vurderte fordelene og ulempene ved å legge kraftoverføringen som jordkabel ved kryssingen av Valldalen basert på forvaltningsstrategien for miljø og estetikk i kraftledningssaker som Stortinget har vedtatt.


Departementet kom til at det ikke forelå slike sterke verneinteresser eller store estetiske ulemper at det var grunnlag for at anlegget skulle kables. Kravet om kabling over Valldalen kunne derfor ikke tas til følge.


Når det gjelder klagepunkter om inngrep i randsonen for verdensarvområdet, vurderte departementet særlig landskapsvirkningene av kraftledningen. Selv om det er en viss mulighet for noe silhuettvirkning, vil det etter departementets vurdering under normale forhold være vanskelig å få øye på kraftledningen grunnet den store avstanden som er mellom konsesjonsgitt trasé og verdensarvområdet.


Departementet kom til at den vedtatte løsningen totalt sett ikke ville innbære noen nevneverdig estetisk forverring.


Før Olje‑ og energidepartementet fattet avgjørelse i klagesaken, ble spørsmålet om verdensarvområdet avklart med Miljøverndepartementet som ansvarlig myndighet for å følge opp UNESCO‑saker.


