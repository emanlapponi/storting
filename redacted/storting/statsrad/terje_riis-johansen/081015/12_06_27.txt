 Jeg mener å være særdeles klar over behovet for å få ny kraft, og jeg har også for egen del et betydelig engasjement for å få ny kraft fram. Jeg mener småkraftprosjekter i all hovedsak er glimrende prosjekter. De kombinerer det å tilfredsstille behovet for kraft med næringsutvikling i mange bygdesamfunn. I de aller fleste tilfeller klarer vi også å håndtere det på miljømessig gode måter. Så småkraft er i all hovedsak veldig fornuftige prosjekter.


Når det er sagt, vil jeg ikke gå inn og vurdere de to aktuelle løsningene som representanten Halleraker trekker fram og i og for seg setter opp mot hverandre. Jeg har respekt for den behandlinga som vi nå er midt oppe i. Når saken er avklart gjennom kongelig resolusjon, vil det selvsagt komme fram hva som er mine vurderinger av de ulike forholdene knyttet til dette prosjektet sett opp imot hverandre.


