 Statkraft har søkt om tilleggsutbygging i det allerede regulerte og utbygde Høyangervassdraget. NVE anbefaler i sin tilråding at Statkraft gis konsesjon for Eiriksdal kraftverk i Høyanger kommune, som etter NVEs vurdering er det beste alternativet, og det alternativ som Statkraft primært ønsker å bygge ut. Subsidiært søker Statkraft om å bygge Lånefjord kraftverk i Balestrand kommune.


Departementet var på befaring i utbyggingsområdet i september 2007, og i den forbindelse ble det avholdt møte med Høyanger og Balestrand kommuner. I mai i år hadde departementet nye møter med Høyanger og Balestrand kommuner og med Sogn og Fjordane fylkeskommune.


Jeg er opptatt av å utnytte den forbybare vannkraften til vår kraftoppdekning. En slik utnyttelse er særs viktig i en vannstreng som allerede er nyttet til vannkraftutbygging. Samtidig ber jeg om forståelse for at det må foretas en grundig konsesjonsbehandling der alle interesser avveies mot hverandre, basert på et solid og sikkert faktagrunnlag. Slike avklaringer gjør det nødvendig å bruke den tid som må til for å finne den beste løsningen på utbyggingssaken.


Til slutt: Vi er nå inne i sluttfasen av dette konsesjonsarbeidet. Saken vil deretter så raskt som overhodet mulig bli avgjort ved kongelig resolusjon.


