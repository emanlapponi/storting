 Jeg er, som jeg tror representanten er kjent med, opptatt av kulturlandskap og det på ulikt vis å jobbe for at vi skal ta vare på det. Jeg mener de verdiene som Geiranger og verdensarvområdet representerer, er vitale verdier som vi skal ta vare på. Så er det slik at det også er en del utfordringer knyttet til det å få kraft fram. Vi ønsker å bygge ut småkraft. Vi har en utfordring i forhold til tilgang på kraft i Midt‑Norge. Det er vanskelig å se for seg at vi både kan løse situasjonen i Midt‑Norge og få den nye grønne krafta fram, uten at vi også må ha noen nye linjetraseer og noen forsterkninger av kraftnettet.


Så blir det avveininger i den enkelte situasjon med hensyn til bruk av jordkabel, sjøkabel, når vi har behov for linjenett i luft og avgrensingene av det, sett opp mot de viktige kulturlandskapshensynene som vi f.eks. har i Geiranger.


