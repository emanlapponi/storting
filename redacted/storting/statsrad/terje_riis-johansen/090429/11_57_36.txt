 Nettselskapene er gjennom lovverket pålagt ansvaret for å sikre tilstrekkelig
                     leveringskvalitet på strøm til kundene i sine områder. Nettselskapenes ansvar
                     for investeringer i nettet er styrket med forslaget om innføring av
                     tilknytningsplikt i energiloven. 

Naturgitte forhold kan gjøre at etableringa av nye og forsterkning av
                     eksisterende overføringsforbindelser kan være kostbart. Etter energiloven med
                     forskrifter kan finansiering av nettforsterkninger skje på to måter: av
                     nettselskapet og dermed av alle nettkundene i området, eller med anleggsbidrag
                     fra de nettkundene som forårsaker det økte overføringsbehovet. Det kan
                     eventuelt være en kombinasjon av disse finansieringsmåtene. Det lokale
                     nettselskapet avgjør om det skal kreves anleggsbidrag. Nettselskapet må i så
                     fall ha en enhetlig praksis i hele konsesjonsområdet. 

Reguleringa av nettselskapene gir i all hovedsak gode incentiver til effektiv
                     utvikling og drift av overføringsforbindelser. Nettselskapenes inntekter kommer
                     i all hovedsak fra nettleien. I tillegg har vi en egen støtteordning for
                     utjevning av nettleie for nettselskapene med høyest kostnader. Regjeringa vil
                     imidlertid se over den samlede regulering av nettet for å forsikre seg om at
                     reguleringa er hensiktsmessig for å ha de rette incentivene til investeringer
                     og effektiv drift. Norges vassdrags- og energidirektorat skal gjennomføre
                     utredningen som også skal vurdere antallet nettnivåer og om det bør innføres en
                     felles nasjonal nettariff. 

Så har vi situasjonen på Træna, som har vært og fortsatt er ekstraordinær. Den
                     bevilgningen som jeg varslet for en tid tilbake, og som vil bli fulgt opp i
                     revidert nasjonalbudsjett, er unntaket som bekrefter regelen om at
                     nettselskapene har ansvaret for investeringer i overføringskabler. Rødøy-Lurøy
                     Kraftverk AS er blant de selskapene i landet med høyest nettleie, også etter
                     tilskudd fra den nevnte utjevningsordningen. Manglende strømforsyning er den
                     viktigste skranken for videre næringsutvikling i et ellers levedyktig
                     lokalsamfunn. Det er dyrt å etablere lange kabelforbindelser, som vi så i dette
                     tilfellet, og det er få nettkunder i det aktuelle området til å dele på
                     kostnadene i form av tarifføkninger. 

Værøy og Røst har mange av de samme utfordringene som Træna. Nettselskapet
                     Lofotkraft har dog relativt lave tariffer i utgangspunktet sammenliknet med
                     Rødøy-Lurøy. Lofotkraft har heller ikke vært støtteberettiget i noen av de
                     årene som utjevningsordninga har eksistert. 

Jeg fortsetter imidlertid å følge situasjonen på Værøy og Røst, samtidig som
                     jeg også har understreket at det i utgangspunktet er nettselskapenes ansvar å
                     sørge for sikker og tilstrekkelig strømforsyning. Jeg ser at den aktuelle
                     situasjonen på Værøy og Røst er svært lite tilfredsstillende. Jeg har derfor
                     meddelt øysamfunnene at jeg ønsker å besøke disse øyene i løpet av sommeren for
                     å diskutere spørsmålet nærmere. 

