 Regjeringa har en aktiv politikk for overgang fra bruk av fyringsolje til bruk
                     av miljøvennlige alternativer, som bioenergi, spillvarme, omgivelsesvarme og
                     avfall. Senest i oktober 2008 var jeg med på å åpne en kampanje for
                     installasjon av lokale varmesentraler. I den forbindelse ble det også satt i
                     gang et prosjekt der en gammel oljekjele blir benyttet som materiale for et
                     kunstverk for å vise den nye og den gamle tida. Både avgiftssystemet og ulike
                     tilskuddsordninger er rettet inn mot en konvertering til fornybar energi.
                     Støtteordningene er rettet mot utvikling av fjernvarme, lokale varmesentraler
                     og mindre anlegg i husholdningene. Den eksisterende infrastrukturen for
                     vannbåren varme gir et godt grunnlag for konvertering til fornybar energi mange
                     steder. 

Olje fra ulike typer biomasse, som representanten her tar opp, er en
                     interessant energiressurs. Det finnes bioolje i mange ulike kvaliteter som i
                     varierende grad egner seg til å erstatte fyringsolje i varmeanlegg. Det kan
                     være aktuelt å dekke hele oljebehovet med bioolje. Forbruket er dog lavt i dag,
                     men interessen er økende. Jeg er kjent med at det planlegges å ta i bruk
                     bioolje flere steder i landet, bl.a. i fjernvarmeanlegget til Akershus Energi
                     på Lillestrøm, som er under bygging. 

Når det gjelder virkemidler, vil jeg gjøre oppmerksom på at bioolje verken har
                     grunnavgift, CO

2

-avgift eller svovelavgift. Det er et betydelig
                     konkurransefortrinn, som stimulerer til å ta i bruk bioolje framfor bruk av
                     tradisjonell fyringsolje. Enova er opptatt av å fremme tilgangen og bruken av
                     bioolje og vurderer ulike tiltak som kan bidra til markedsutviklinga på dette
                     området. 

