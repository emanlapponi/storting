 Hva er det jeg føler meg misforstått på? Jo, det er det jeg synes er forsøk på å skape et inntrykk av at jeg er en aktiv forkjemper for en så rask framrykking som overhodet mulig i det nordøstlige Norskehavet. Dette er ikke riktig. La meg derfor komme med noen presiseringer og oppklaringer.


Under det 33. oljeindustripolitiske seminar i Sandefjord 15. januar i år gjennomgikk jeg resultater og framtidsperspektiver for petroleumspolitikken. Petroleumsmeldingen ble lagt fram for Stortinget før sommeren 2011. Tilrettelegging for en god langsiktig utvikling av olje- og gassvirksomheten på norsk sokkel er et sentralt tema i meldingen. Venstre sluttet seg til den.


For det nordøstlige Norskehavet har regjeringen besluttet at det i inneværende stortingsperiode ikke skal være petroleumsaktivitet i Nordland VI. Det skal heller ikke igangsettes en konsekvensutredning for uåpnede deler av det nordøstlige Norskehavet. Hva som skjer i neste stortingsperiode, vil være avhengig av den parlamentariske situasjonen etter valget og – like spennende – programprosesser i mange ulike parti, der jeg registrerer at dette temaet er oppe til debatt.


Jeg har tillatt meg å komme med min tilråding til mitt eget parti. Den er klinkende klar: ikke åpning av nye områder i neste stortingsperiode, ingen konsekvensutredning av nye områder utenfor Lofoten, Vesterålen og Senja, men en tilnærming – en forsiktig tilnærming – som handler om å ta i bruk de arealene som Stortinget allerede har åpnet, inkludert åpnet del av Nordland VI.


