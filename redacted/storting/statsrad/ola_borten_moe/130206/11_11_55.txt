 Jeg mener også per definisjon at det aldri er problematisk å forholde seg til Stortingets vedtak. Det er definerende for den virksomheten som hele regjeringen gjør, også på dette feltet. Så er det stor forskjell på områder som er åpnet, og områder som ikke er åpnet. De områdene som er åpnet, er åpnet – i dette tilfellet i 1994 – etter at man har gjort nødvendige konsekvensutredninger på forhånd. Andre arealer på norsk kontinentalsokkel er åpnet betydelig før – de tidligste i 1965. Det har vi forholdt oss til på ordinært vis hele veien. For områder som ikke er åpnet, skal man selvsagt ha nye konsekvensutredninger, ny kunnskapsinformasjon. Så får Stortinget ta endelig stilling til om det er noe man ønsker å gå videre med eller ikke.






                

