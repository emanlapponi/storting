 For det første tror jeg det er lurt å avlive forestillingen om at det til høsten kan bores noe som helst sted i disse områdene. Det er mye som skal på plass før eventuell boring kan skje. Det er også slik at det er operatøren som eventuelt igangsetter, det skal innhentes tillatelse, og det skal gjøres en god del arbeid. Jeg tror at med det løpet som er foreslått, vil man se noen brønner fram mot 2020.


Så er jeg per definisjon alltid enig med statsministeren – selvsagt også i dette spørsmålet. Men det som er et faktum, er at Stortinget har åpnet disse arealene. Man åpnet de første arealene i 1965. Det har både regjeringen og Stortinget forholdt seg til siden, og det burde ikke være problematisk å forholde seg til stortingsvedtak som allerede er fattet. Dette området ble åpnet i 1994.


