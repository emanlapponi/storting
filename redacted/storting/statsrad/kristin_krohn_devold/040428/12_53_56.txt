 Ved behandlingen av Innst. S. nr. 342
for 2000-2001, jf. St.prp. nr. 45 for 2000-2001, besluttet
Stortinget at Luftforsvarets befalsskole og Luftforsvarets skolesenter
Stavern skulle nedlegges. Som et resultat av dette ble Stavern leir overført
til Forsvarsbyggs avhendingsprosjekt Skifte Eiendom høsten
2002.

Etter initiativ fra Justisdepartementet
ble det som et alternativ til avhending inngått en leieavtale mellom
Justisdepartementet og Forsvarsbygg ved Skifte Eiendom den
14. mai 2003. Avtalen sikret videre bruk av Stavern leir som kompetanse-
og utdanningssenter for justissektoren.

Jeg vil gjerne framheve at leieavtalen i dag
er basert på ren kostnadsdekking uten fortjenestemargin
og i tråd med Justisdepartementets ønsker. Leien
skal dekke Skifte Eiendoms kostnader for bygninger og uteareal i
Stavern leir i forhold til avtalens omfang.

Dersom Justisdepartementet skulle ha betalt
mindre enn kostnadsdekkende husleie, ville det betydd
en subsidiering av justissektoren
over Forsvarsdepartementets budsjett, og det er selvsagt ikke
aktuelt. Jeg vet jo at komitelederen, Marit Nybakk, er vel kjent
med økonomiske utfordringer på forsvarssektoren.

Som avtaleforvalter på vegne av Justisdepartementet er
det Politihøgskolen som håndterer leieforholdene
for de enkelte brukerne av senteret i Stavern. Kurskostnader ved
bruk av senteret er derfor også et anliggende
under Justisdepartementet og ikke under Skifte Eiendom.
Skifte Eiendom forholder seg til en samlet leieavtale
med Justisdepartementet, og det er derfor ikke et anliggende for
Skifte Eiendom å avgjøre om og i hvilken
grad justissektoren benytter seg av betaling ved sin bruk av kompetanse-
og utdanningssenteret i Stavern.

Jeg vil for øvrig vise til
spørsmål til justisminister Dørum, besvart
av justisministeren henholdsvis 16. mai og 22. mai 2002, og til møte
i Stortinget 19. juni 2002, om nettopp leieforholdet
knyttet til Stavern.

