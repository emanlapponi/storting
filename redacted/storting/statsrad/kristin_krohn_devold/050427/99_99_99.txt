  Forsvaret tar ethvert forsøk på og
faktisk tyveri av militært kritisk materiell svært
alvorlig.

Forsvaret har etablerte rutiner for oppfølging
og iverksetting av sikkerhetstiltak i hvert tilfelle av våpentyveri.
I tråd med dette nedsatte forsvarssjefen etter
våpentyveriet på Jørstadmoen i fjor en
arbeidsgruppe for å vurdere aktuelle tiltak. Gruppens umiddelbare
anbefalinger er iverksatt, og langsiktige tiltak er under oppfølging.

Det har i de senere årene vært
flere våpentyverier fra Forsvarets lagre. Det meste av både
våpen og ammunisjon er imidlertid kommet til rette, men
utviklingen er likevel urovekkende.

Etter tyveriforsøket ved
Forsvarets lager på Flekkerøya har forsvarssjefen
iverksatt et arbeid for å vurdere sentralisering
av Forsvarets våpenlagre, slik at vakthold og sikring
kan ivaretas best mulig. Jeg imøteser resultatet av
dette arbeidet, som skal være ferdig innen
utgangen av juni i år. Jeg viser i den forbindelse
til intervju med forsvarssjefen om dette på Forsvarsnett
18. april.

Jeg vil legge til at Forsvaret har et godt
og veletablert samarbeid med politiet
om sikring av Forsvarets våpenlagre. Tyveriforsøket
på Flekkerøya viste at samarbeidet fungerer etter
intensjonen.

Jeg viser for øvrig også til
svar til Fremskrittspartiet av 27.
april på brev av 20. april, der en ber om en oversikt over
tidligere våpentyverier.

  Nei, jeg vil ikke si at det er omorganiseringen
av Forsvaret som gir økte muligheter til våpentyveri,
snarere tvert imot. I forhold til Heimevernet har vi samtidig som
vi har modernisert Heimevernet, og også Heimevernets
kampkraft, inndratt tennstemplene, for å gjøre
det mindre sannsynlig at disse våpnene kan brukes både
til ran og ikke minst til drap begått av dem
som har våpnene til sin disposisjon. I tillegg vet vi at
omorganiseringen av Forsvaret uansett vil føre
til en sentralisering av våpen- og ammunisjonslagre, og
med mer sentralisering av disse lagrene er det også muligheter
for å øke vaktholdet. Det som forsvarssjefen signaliserer
i det intervjuet det er referert til, er nettopp
at vi må vurdere å lagre denne type
materiell på et langt mindre antall steder enn
det den gamle strukturen la opp til – den gamle strukturen
var svært desentralisert – og at vi da primært
ved arsenal eller tilsvarende lagrer disse slik at vi også kan
ha døgnkontinuerlig vakt.

  Jeg kan bekrefte at her er statsråden
og Fremskrittspartiet på linje, og
jeg vil legge til at også forsvarssjefen er på samme
linje. Det gir han også klart uttrykk for. Forsvarssjefen sier videre
at sikkerhetssystemet og varslingssystemet på Flekkerøya
fungerte slik det skulle, politiet ble varslet
og rykket ut, alarminnretningene fungerte etter forutsetningene,
og politiet ble varslet umiddelbart. Når
det til tross for dette er mulig å stjele både
våpen, ammunisjon og sprengstoff og så komme seg
vekk, er forsvarssjefens antydning at vi her kanskje har et lagringskonsept
som er feil, og han antyder at færre steder, og primært
ved arsenal eller tilsvarende, kan være
en vei å gå. Da synes jeg det er rimelig at forsvarssjefen
får den tiden som han har bedt om, til innen
utgangen av juni, for nettopp å konkretisere hvilken
militærfaglig anbefaling han vil komme med.





                

