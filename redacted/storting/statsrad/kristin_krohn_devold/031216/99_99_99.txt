 Jeg er selvfølgelig enig i at det er et mål å treffe helt perfekt med hensyn til både driftsanslag og investeringsplaner de enkelte år, og at man på den måten kan ha en omgrupperingsproposisjon som går i null.




Imidlertid er de omdisponeringer som foreslås i denne omgrupperingsproposisjonen, nokså normale i forhold til det man må forvente når det gjelder så store budsjetter som Forsvarsdepartementets. Jeg kan gi sammenlignbare eksempler. I 1998 var det 120 mill. kr i omgrupperingsproposisjonen, i 1999 var det 73,6 mill. kr, og i år er det ca. 100 mill. kr. Det er altså relativt normalt. Det er ingen uenighet om intensjonen, men jeg vil være forsiktig med å dramatisere det som ligger her.




Som følge av overskridelsen på 108 mill. kr i 2002 ble det en reduksjon i budsjettet for 2003. Men det var også merinntekter på 72,3 mill. kr, noe som gav en nettoreduksjon på forsvarsbudsjettet på 36 mill. kr – ikke 108 mill. kr. Når det er en reell driftsreduksjon fra 2002 til 2003 på ca. 1,8 pst. av det totale budsjettet, må det anses som et ganske godt resultat at FMO i utgangspunktet har klart å holde driftsrammene – til tross for den nevnte overskridelsen i 2002.




Merutgiftene på drift, som vil bli belastet investeringsbudsjettet, gjelder bl.a. ikke-budsjetterte kostnader i forbindelse med brannen på KNM «Orkla» – som var vanskelig å forutse – og en del tilsvarende prosjekter.




Det er ingen uenighet om at intensjon og formål bør være null kroner flyttet. Men de flyttinger som her er gjort, er klart innenfor det som er ansvarlig og nokså vanlig. Jeg føler meg meget vel med den situasjonen.




