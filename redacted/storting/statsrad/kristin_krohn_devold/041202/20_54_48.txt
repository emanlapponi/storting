 Jeg er glad for at komiteen enstemmig slutter seg til forslaget fra Regjeringen, men jeg har behov for å knytte noen korte bemerkninger til omgrupperingsproposisjonen.




Denne proposisjonen er et sentralt verktøy nettopp for å sikre god økonomistyring i forsvarssektoren, og selve proposisjonen har til hensikt å tilpasse bevilgningene de endrede forutsetningene og strategiske beslutningene som tas i løpet av budsjettåret. Det gir nemlig også rom for styrking av budsjettet på viktige områder. Jeg kan nevne slepebåtkapasiteten i Nord-Norge som ett eksempel.




Omgrupperingsproposisjonen er i første rekke en teknisk proposisjon. Det som jeg vil legge vekt på, er at omgrupperingsproposisjonen gir oss en mulighet til å utnytte ressursene på en optimal måte ved at vi tar hensyn til de budsjettforutsetningene som normalt endrer seg i løpet av budsjettåret. Det aller meste av dette er tekniske justeringer, og i de siste ti årene har det aldri vært omgruppert så lite på forsvarssektoren som i år. Det inkluderer selvfølgelig også alle årene med arbeiderpartistatsråder. I tillegg overfører vi mindre fra ett budsjettår til et annet enn noen gang før. Fra 2001 til 2002 måtte det overføres 1,8 milliarder kr fra forsvarsbudsjettene. I fjor var det 400 mill. kr. Dette skyldes bedre økonomistyring. Det synes jeg det er gledelig å kunne opplyse om.




