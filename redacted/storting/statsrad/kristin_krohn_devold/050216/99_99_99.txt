 Jeg ser svært alvorlig på de
påstandene som er framkommet i media om Forsvarets kontraktsforhold
med Siemens Business Service. Forsvaret har derfor igangsatt en
intern undersøkelse av kontrakten, etter oppslagene
i media, og Forsvarsdepartementet har bedt Forsvarsstaben om en
redegjørelse i saken og avventer denne.

Forsvarsdepartementet har videre anmodet Regjeringsadvokaten
om bistand i saken for bl.a. å avdekke hvorvidt Siemens
har tatt betalt for kostnader som Forsvaret vurderer skal være
en del av dekningsbidraget.

Selve avtalen mellom Siemens og Forsvaret
om leveranse av datautstyr er en rammeavtale som ble inngått
av regjeringen Stoltenberg i januar 2001, og som omhandler anskaffelser,
drift og utvikling av en felles IT-plattform for Forsvaret, kalt
FISBasis. Rammeavtalen angir vilkår for bestillinger som
foretas innenfor avtalens virkeområde.
Siden avtaleinngåelsen i januar 2001 har Forsvaret foretatt
kjøp i størrelsesorden 1,2 milliarder kr over
rammeavtalen. Avtalen løper ut i 2006 og er planlagt utlyst
på nytt.

Avtalen ble inngått etter
en omfattende anbuds- og forhandlingsrunde
og gjennomført i tråd med bestemmelsene i lov
om offentlige anskaffelser og Forsvarets daværende anskaffelsesregelverk,
Bestemmelser vedrørende Anskaffelser til Forsvaret, BAF.
For å sikre et best mulig kontraktsresultat bistod
den gangen også Nærings- og handelsdepartementet
og Regjeringsadvokaten ved kontraktsinngåelsen.

Forsvarssjefen har i brev av 4. februar
varslet en gjennomgang av eventuelle uregelmessigheter i Forsvaret, herunder
forholdet til Siemens, bl.a. for å avdekke hvorvidt det
foreligger uakseptable personlige relasjoner mellom
kunde- og leverandørsiden, slik spørreren er opptatt
av.

Forsvarsstaben har også i
brev av 15. februar til Forsvarsdepartementet presisert
at formelt ansvar og myndighet i forhold til bestilling av varer
og tjenester over avtalen er tillagt fast ansatt personell i Forsvaret.
Derimot foretar Siemens en rekke kjøp av materiell fra
underleverandører for å dekke Forsvarets bestillinger.
Det er i samsvar med avtalens forutsetninger, hvor det er slik at
Siemens ivaretar hovedleverandørrollen overfor Forsvaret, mens
de selv er ansvarlige for bestillinger fra underleverandører.

Jeg understreker at Forsvaret ser svært
alvorlig på påstandene som er framkommet i media.
Det vil derfor bli foretatt en grundig gjennomgang av saken, og
jeg imøteser resultatet og oppfølgingen av denne.

  Jeg vil først understreke at jeg
er helt enig med spørreren i at når det gjelder
store innkjøp i Forsvaret, skal ikke bare
regelverket for offentlige innkjøp,
BAF i dette tilfellet, følges, men det er også viktig
at det etiske regelverket, som forsvarssjefen utarbeider, følges.

Jeg er også enig i at alle
er tjent med at alle forhold i denne saken kommer fram.
Det er viktig at både skattebetalere og andre
forsvarsinteresserte føler seg trygge på at midler
som Forsvaret disponerer, disponeres på en god måte.

Når det gjelder innkjøpskompetanse,
gjelder det i dette tilfellet i første rekke
FLO, for det er FLO som foretar innkjøp: FLO/IKT
når det gjelder datautstyr, og FLO/I når
det gjelder andre typer store industrielle anskaffelser. Og
det er svært viktig at den nødvendige innkjøpskompetansen
er der. Det er jo også en av grunnene til at
Stortinget har bedt Regjeringen vurdere å lage
en egen etat for innkjøpsfunksjonen i Forsvaret, en sak
som vi har lovt å komme tilbake til Stortinget med.

  Jeg vil gjerne få presisere at da
denne avtalen ble inngått, ble daværende anskaffelsesregelverk,
Bestemmelser vedrørende anskaffelser til Forsvaret, BAF,
fulgt. Det var den forrige regjering som inngikk kontrakten,
og for å sikre et best mulig kontraktsresultat
tok man den gang i tillegg kontakt med både Nærings-
og handelsdepartementet og Regjeringsadvokaten for å kvalitetssikre
kontraktsinngåelsen.





                

 Jeg ser alvorlig på de påstandene
som er framkommet i media om Forsvarets kontraktsforhold med Siemens.
Forsvaret har derfor etter oppslagene i media igangsatt
en intern undersøkelse av kontrakten, og Forsvarsdepartementet
har bedt Forsvarsstaben om en redegjørelse
i saken, og den redegjørelsen avventer vi foreløpig.

Forsvarsdepartementet har videre anmodet Regjeringsadvokaten
om bistand i saken for bl.a. å avdekke hvorvidt Siemens
har tatt betalt for kostnader som Forsvaret vurderer skal være
en del av dekningsbidraget, altså det spørreren
er opptatt av.

Forsvaret og Siemens Business Services inngikk
i januar 2001 en rammeavtale som omhandler anskaffelser, drift og utvikling
av en felles IT-plattform for Forsvaret. I henhold til den inngåtte
avtalen kan Siemens maksimalt beregne dekningsgrad på 8
pst. for edb-materiell som er tatt med på en «Godkjent
Produktliste». Denne godkjente produktlisten omfatter materiell
som er gjenstand for et typisk gjentakende bestillings- og leverandørmønster,
som f.eks. PC-er.

Prisene på det materiellet som omfattes
av den godkjente produktlisten, forhandles og justeres fortløpende, bl.a.
med basis i avtalens krav fra Forsvaret til Siemens om lavest mulig
pris fra underleverandørene. Ved alle større
enkeltanskaffelser forhandler Forsvaret og Siemens spesielt
om løsning og pris.

For å sikre et best mulig
kontraktsresultat bistod den gangen Regjeringsadvokaten og Nærings-
og handelsdepartementet ved kontraktsinngåelsen. Regjeringsadvokaten
vil derfor nå foreta en gjennomgang for å avdekke hvorvidt
Siemens kan ha foretatt urettmessig fakturering til Forsvaret, og
Forsvarets Kontraktsrevisjon er også gitt i oppdrag å foreta
en grundig gjennomgang av kontraktsforholdet.

Jeg vil presisere at dersom det avdekkes at
Siemens har tatt betalt for kostnader som Forsvaret vurderer skal være en
del av dekningsbidraget, så er dette meget alvorlig. Forsvaret
vil i så fall gjøre krav på sitt eventuelle
tilgodehavende og vurdere eventuelle andre tiltak i samråd
med Regjeringsadvokaten.

 Jeg er fullt ut enig med spørsmålsstilleren
i at det må bringes klarhet i disse forhold. Jeg er også helt
enig i at det er viktig å få belyst de spørsmål
som har blitt reist, ikke minst av Finansavisen, og at alle
forhold her gjennomgås. Jeg synes videre at det er betryggende
at Regjeringsadvokaten er koblet inn, ikke minst
fordi Regjeringsadvokaten den gang var med på å utarbeide
kontraktsgrunnlaget. Det bør gi de beste forutsetninger
for å få en skikkelig vurdering av hvorvidt Siemens
her har beregnet korrekt i forhold til avtalegrunnlaget, eller
om det faktisk er beløp her som man må kreve tilbakebetalt,
og i tillegg eventuelle andre tiltak.

Jeg vil nå avvente den gjennomgangen
som pågår internt i Forsvaret i samarbeid
med Regjeringsadvokaten, og den gjennomgangen som også Forsvarets
Kontraktsrevisjon er gitt i oppdrag å foreta.

  Jeg takker for at spørsmålsstilleren
finner de tiltak som er iverksatt, tilfredsstillende.

Jeg vil også benytte anledningen
til å knytte noen kommentarer til et par av de
andre momentene som er tatt opp, bl.a. det med å sitte
på begge sider av bordet. Som spørsmålsstilleren
er kjent med, har vi i den senere tid innført nye karantenebestemmelser
i Forsvaret. Det er viktig, nettopp for å unngå situasjoner
der folk kan ha en direkte overgang  fra  industri
 til  innkjøpsfunksjon  i  Forsvaret – eller
omvendt – slik at vi kan være helt sikre
på at habilitet ivaretas på en god og
betryggende måte. I tillegg til å ha gode
rutiner, gode anskaffelsesreglementer, er det viktig å understreke
at det etiske regelverket må være
en viktig faktor, at man faktisk påser at det etterleves,
og at det stimuleres til holdninger som vektlegger at det etiske
regelverket etterleves. Jeg tror også at
den divisjonaliseringen som det i Stortinget har vært bred
enighet om å iverksette i logistikkorganisasjonen,
med en egen enhet for IKT og en egen divisjon for andre
store materiellinnkjøp, kan bidra til å profesjonalisere
Forsvarets innkjøpsfunksjon, slik at man kan føle
seg trygg på at de kontrakter vi inngår, også etterleves
på en profesjonell måte.





                

