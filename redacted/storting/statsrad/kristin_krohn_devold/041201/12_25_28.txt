 Ved behandlingen av Innst. S. nr.
234 for 2003-2004, knyttet til St.prp. nr. 42
for 2003-2004, vedtok Stortinget en ny distriktsstruktur for Heimevernet.
Et nytt distrikt omfattende Hedmark og Oppland fylker
ble opprettet med distriktsstab på Terningmoen i Elverum
og med et underlagt kommandantskap på Kongsvinger
festning. Kommandantskapet ble opprettet for å ivareta
Forsvarets forpliktelser overfor festningsanlegget.

Som oppfølging av Stortingets vedtak
har Heimevernsstaben startet arbeidet med forslag til framtidig driftskonsept
for kommandantskapet på festningen. Dette arbeidet skal
bl.a. avklare samarbeid og ansvarsdeling mellom
kommandantskapet og Forsvarsbygg, Regional støttefunksjon
på Romerike og Forsvarsmuseets utstillinger på festningen.

Forslag til driftskonsept skal ferdigstilles
i løpet av første halvår neste år.
Det legges videre opp til at de aktuelle stillingene i kommandantskapet
lyses ut våren 2005.

I arbeidet med nytt driftskonsept inngår
utarbeidelse av planer for en gradvis reduksjon
av den militære tilstedeværelsen i tråd
med Stortingets vedtak og ivaretakelse av en formålstjenlig
drift av festningen. Hensikten er å få til en
løsning som bevarer festningen som kulturminne og kulturarena
og reduserer behovet for tilskudd til forvaltning, drift og vedlikehold
så mye som mulig.

Som del av driftskonseptet vurderes også en
styringsmodell der kommandantskapet utgjør en naturlig
og nødvendig del sammen med Forsvarsbygg for å ivareta
Forsvarets forpliktelser, nødvendig koordinering
av kulturell virksomhet, forvaltning og utleie og kontakt med offentlige
myndigheter.

I løpet av våren 2005 vil
det bli arbeidet videre med en mulighetsstudie for sivil utnyttelse
av bygningsmassen som i dag er i militær bruk, inkludert
søk etter aktuelle leietakere. Det foreligger
dokumentasjon av bygningsmassens tilstand og verneverdi samt vedlikeholdsplaner som
gir et godt grunnlag for dette arbeidet. Framtidig bruk og tilpasning
vil være basert på festningens kulturminneverdi,
egenart og historie.

Kongsvinger festning vil
dessuten stå sentralt i hundreårsmarkeringen
av unionsoppløsningen. Det skal holdes en rekke arrangementer
i juni, august og september, og et nordisk-baltisk forsvarsministermøte
skal holdes der i august, nettopp for å understreke
festningens betydning som nasjonalt monument.

