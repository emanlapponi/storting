  Jeg er helt enig med spørsmålsstilleren
i at vi må helt klart ta sikte på at festningen
blir i offentlig eie, at det offentlige tar et ansvar for den, ikke
minst knyttet til de store kulturminneverdiene som ligger her. Men
jeg vil legge til at det kan være et definisjonsspørsmål
hva som inngår i festningens område. Her har jeg
registrert at det lokalt er flere ulike syn.
Det har bl.a. av enkelte vært hevdet at flerbruksbygget ikke
bør inngå i festningsområdet, og bør
kunne vurderes for salg. Dette blir et av de spørsmålene
vi må vurdere nærmere i det arbeidet som skal pågå til
våren. For meg er det viktigste at
området blir brukt, at det blir et viktig knutepunkt for
lokalmiljøet, og selvfølgelig at de offentlige
utgiftene blir så lave som mulig. Fordi det også er
andre interessenter som kan ha nytte av det, vil jeg inntil
videre ha et pragmatisk syn på utleie eller salg,
hvis det er interesse for enkeltområder som kan
skilles ut.





                

