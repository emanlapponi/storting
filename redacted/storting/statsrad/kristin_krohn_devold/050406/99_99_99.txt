 Det har lenge vært et mål å bruke
vernepliktige i mindre grad i støttetjenester,
ganske enkelt fordi de vernepliktige skal ha en interessant
og relevant tjeneste, og fordi det vil bidra til å heve
førstegangstjenestens status. Derfor kunne det vært
fristende å svare veldig kort og godt og bare
svart ja på dette spørsmålet.

Spørsmålet gjenspeiler nemlig
i all hovedsak Regjeringens politikk på viktige punkter
i moderniseringen av Forsvaret:

Vi skal dreie driften fra
støttevirksomhet til operativ tjeneste.

Vi skal heve statusen for de vernepliktige.

Vi skal bruke sivile ressurser på områder
som ikke krever spesifikk fagmilitær kompetanse.

Det er imidlertid viktig at det ene tiltaket ikke
bremser for gjennomføringen av det andre. I inneværende
planperiode har Stortinget veldig sterkt prioritert en reduksjon av
5 000 årsverk, fordi det gir de største
driftsinnsparingene og samtidig er en forutsetning for å kunne
gjennomføre strukturelle rasjonaliseringer.

Forsvaret vurderer nå ulike modeller
for regional støttevirksomhet, bl.a. basert på en
minimal bruk av vernepliktige i slike funksjoner. Samtidig må vi
sørge for at de aktuelle løsningene ivaretar behovet
for å videreføre og videreutvikle lærlingordningen
i Forsvaret, og her er også kokkefaget inkludert.

Vi må ikke glemme at for
enkelte vernepliktige kan tjeneste i støttefunksjoner være
meritterende i forhold til senere sivil karriere. Vi må heller ikke
glemme at Forsvaret trenger kokker både til øvelser
og internasjonale operasjoner, og at dette er en del av en helhetlig
kompetanse som Forsvaret trenger.

Forsvaret bør fortsatt kunne tilby
f.eks. kokketjenester for dem som ønsker dette,
og for dem som av ulike årsaker ikke kan gjennomføre
førstegangstjenesten i operativ tjeneste.

Jeg vil også legge til at
ifølge en undersøkelse utført av MMI
i november 2004 blant personer som har avsluttet førstegangstjenesten,
uttaler 81 pst. at de trivdes meget eller ganske
godt i førstegangstjenesten, og 75 pst. uttaler at de var
meget eller ganske fornøyd
med sine arbeidsoppgaver. Det betyr at det er svært
mye bra i dagens verneplikt.

Målet er likevel klart:
Antall soldater i støttefunksjoner skal reduseres til et
minimum, og personellressursene skal tilpasses slik at det gir størst
mulig kostnadsbesparende effekt.

Reduksjonen av årsverk går etter
planen, slik at det etter hvert også blir
mulig å justere oppsetningene ved de enkelte avdelinger.
Det kan åpne for ordninger som de man har skissert
på Setermoen, som representanten Bredvold bruker som eksempel
i sitt spørsmål.

  Jeg er glad for at svaret anses tilfredsstillende.
Det begynner å bli en ukentlig tradisjon at vi to har vår
passiar her, og det er faktisk en hyggelig del av jobben.

Jeg er glad for at vi har felles målsetting, både
at vernepliktige skal ha en meningsfull tjeneste, og at
vi innenfor reduksjonsmålet skal klare å håndtere
dette på en fleksibel måte.





                

