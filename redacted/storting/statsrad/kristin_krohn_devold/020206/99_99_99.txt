 Harstad Skipsindustri planlegger å bygge
en tørrdokk. Hensikten er å konkurrere i markedet
for større sivile fartøyer og samtidig også kunne
stå for vedlikeholdet av Forsvarets nye fregatter samt
kystvaktskipet «KV Svalbard». Harstad Skipsindustri
har forutsatt at utbyggingen av tørrdokken delvis finansieres
med statlig støtte, og foreslår at Sjøforsvaret
bidrar med 91 mill. kr av totalkostnaden på 160 mill.
kr.

Slik det tidligere er antydet, tar Regjeringen
sikte på å komme tilbake til saken denne våren
i forbindelse med Stortingets behandling av revidert nasjonalbudsjett
2002.

Hovedutfordringen knytter seg til at Sjøforsvaret ikke har
prioritert dette prosjektet innenfor eksisterende
budsjettrammer for 2002. Før vi kan trekke en konklusjon, må vi
derfor avklare hvorvidt det er ønskelig å benytte
ett sivilt verft som fastpunkt for vedlikehold av Forsvarets fartøyer.
En slik ordning vil bryte med Sjøforsvarets vedlikeholdsfilosofi,
som legger opp til å kjøpe tjenester ved de sivile
verft som til enhver tid er billigst, under forutsetning av at gjeldende
krav til kvalitet og dokk-kapasitet oppfylles.

Brevet fra Nærings- og handelsdepartementet
til Harstad Skipsindustri, som representanten Arnesen viser til, peker
på disse utfordringene. Brevet viser også til
alternative finansieringsløsninger – jf. skipsbyggingsforskriften
som på bestemte vilkår kan
yte støtte til skipsverft. Nærings- og handelsdepartementet
påpeker at det her er mulig å søke
Statens nærings- og distriktsutviklingsfond om
støtte.

Et annet vanskelig spørsmål
er om denne formen for offentlig bidrag over forsvarsbudsjettet
kan anses som en militær investering. Det er nødvendig
for at prosjektet skal omfattes av EØS-avtalens unntaksbestemmelser
på dette området. EFTAs overvåkningsorgan,
ESA, legger stor vekt på å forhindre kryssubsidiering
fra militær til sivil verftsaktivitet.

Regjeringen tar sikte på å få en
avklaring mellom de involverte departementer på disse spørsmålene,
og legger opp til å komme tilbake til saken i forbindelse
med behandlingen av revidert nasjonalbudsjett i 2002. Representanten
Arnesen og Stortinget for øvrig vil da få anledning
til selv å ta stilling til saken, slik begge de to nevnte komiteinnstillingene
la opp til.

 Slik jeg ser det, er det akkurat nå Nærings-
og handelsdepartementet som håndterer koordineringen mellom
ulike departement i denne saken. Det jeg har prøvd gjøre rede
for, er ganske enkelt det som ligger inne på årets
forsvarsbudsjett, og der har som sagt Sjøforsvaret ikke
prioritert midler til en slik dokk. Jeg er sikker på at alle
berørte som ønsker å få møte
representanter for Regjeringen i denne saken, får det,
men jeg tror det må bli Regjeringen som vurderer hvilket
departement som skal ha hovedansvaret for det videre arbeidet med
saken. Fordi det kanskje til og med berører Kommunaldepartementet,
er det, som sagt, hensiktsmessig at Regjeringen får bruke
litt tid mellom disse ulike berørte departementene før
man konkluderer i revidert. Og vi har ikke konkludert
ennå. Jeg er fullstendig klar over det som representanten
Arnesen tar opp, at her er det mange parti som har ønsket å uttrykke
velvilje og sympati for prosjektet, men det gjenstår altså en
del praktisk avklaring, ikke minst knyttet til om ESA
vil kunne aksepterer en sånn statlig subsidiering.

 Jeg vil bare svare kort til representanten
Arnesen at alle som sender brev til forsvarsministeren,
selvfølgelig skal få svar fra forsvarsministeren.
Det er en praksis som gjelder i mitt departement. Jeg er nå på stående
fot ikke sikker på hvilket brev som altså skal
være rettet til meg som forsvarsminister, som representanten
Arnesen sikter til. Men for fremtiden kan jeg love at
det skal være en generell regel at alle
skal få svar fra den ministeren som blir tilskrevet, og
i det svaret kan det stå om det i så fall er en
annen minister det er mer naturlig å ha
et møte med. Men det skal jeg ta en nærmere
titt på etter dette møtet.

 Overgangen til et mobilt operasjonskonsept
stiller helt nye krav til samtrening mellom enheter fra ulike våpenarter.
Disse kravene vil ikke kunne tilfredsstilles i de eksisterende
skytefeltene i Sør-Norge. Dette er den viktigste årsaken
til å opprette Regionfelt Østlandet.

Regionalt skyte- og øvingsfelt for
Forsvarets avdelinger på Østlandet ble vedtatt i forbindelse
med behandlingen av Innst. S. nr. 129 for 1998-99, jf. St. meld.
nr. 11 for 1998-99.

Ved Stortingets behandling av St. prp. nr.
45 for 2000-2001 understreket flertallet i forsvarskomiteen
at det vil være 

kritisk
avgjørende

 at Regionfelt Østlandet utvikles i tråd
med Stortingets forutsetninger og at tidsplanen overholdes. Regjeringen
baserer seg på dette. Det innebærer at anleggsarbeidet
i feltet planlegges igangsatt i september i år, og at feltet
kan tas i bruk fra 2005.

For å ta den andre delen
av representanten Enoksens spørsmål først:
Det er primært Forsvarets avdelinger hjemmehørende
i Sør-Norge som vil bruke regionfeltet. Blant
de mest sentrale avdelingene er de tre avdelingene som inngår
i Forsvarets innsatsstyrke, nemlig hurtigreaksjonsstyrken, oppfølgingsstyrken
og forsterkningsstyrken. I tillegg er det Hans Majestet Kongens
Garde, Hærens jegerkommando og befalsskolene.

Når det gjelder den første
delen av spørsmålet til representanten Enoksen,
vil Forsvarets avdelinger på Østlandet før 2005
nytte et antall eksisterende skyte- og øvingsfelt. Ulempen
med disse eksisterende ordninger er at de ikke tilfredsstiller
krav til samtrening mellom avdelingene. Omfanget av den planlagte
virksomheten er i størrelsesorden som det representanten
Enoksen nevner i sitt spørsmål. Denne virksomheten
vil bli overført til Regionfelt Østlandet. Det
er vanskelig å si noe mer eksakt om omfanget
av virksomheten i feltet. Jeg vil likevel presisere at øvelsesaktiviteten
vil variere i løpet av de ni månedene
feltet er i bruk. I periodene med lavest aktivitet planlegges det
med at ca. 500 soldater blir øvet i feltet, mens det på det
meste planlegges med at ca. 2 000-2 400 soldater øves.

Det avgjørende knyttet til virksomheten
i feltet, er at våre militære avdelinger
gis tilfredsstillende trenings- og øvingsmuligheter, slik
at de skal kunne løse sine meget krevende oppgaver
og tilfredsstille operative krav. Det er ikke minst viktig
i forbindelse med våre internasjonale operasjoner.

Jeg vil til slutt understreke at den planlagte
virksomheten ved regionfeltet vil ha sin oppstart ved utgangen av inneværende
langtidsperiode, altså i 2005. Det fremtidige omfanget
av virksomheten må derfor ses i sammenheng med den pågående
strukturutviklingen i Forsvaret som vil skje frem mot det årstallet.

 Jeg kan bekrefte at min intensjon
er helt i tråd med representanten Enoksens intensjon, nemlig
at vi skal ha førstegangstjenesten i 6. Divisjon, og så skal
utdanningsenheten innenfor Hæren, altså UKS-en,
ligge i Østerdal garnison. Det var derfor jeg, da jeg også ramset
opp de enhetene som var ment å skulle øve på Regionfelt
Østlandet, baserte meg på de militære enhetene
som er til stede i den regionen i dag.

Representanten Enoksen er sikkert kjent med
at det for øyeblikket er usikkerhet knyttet til mange ting
i Forsvaret, finansiering og fremtidig struktur.
Men min intensjon er at det som ble vedtatt
i juni, står fast, og at det selvfølgelig også vil
bli lagt til grunn for øvingsaktiviteten. Men det vil ikke
utelukke at enkelte elementer fra nord kan komme til å øve
i sør, fordi det bl.a. er simulatorer og annen type
utstyr her som man ikke har i nord, men da gjelder det
spesielle typer kapasitet.

 Jeg kan bekrefte at i det arbeidet departementet
har lagt til grunn for denne stortingsperioden, fortsetter
vi med den konsentrasjonen rundt 6. Divisjon og Østerdalen som ble
vedtatt i juni. Det gjelder også treningsaktiviteter.

Samtidig vil jeg gjenta det jeg nevnte, nemlig
at det kan være behov for at enkelte elementer
får utnytte kapasiteter i sør. Men det forandrer ikke
på hovedstrukturen.

