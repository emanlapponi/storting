  Prosedyrer for avhending av overflødig
materiell fra Forsvaret er nedfelt i Forsvarsdepartementets retningslinjer
for materiellforvaltning av 20. desember 2004. Både
nåværende og tidligere regelverk fastsetter at
materiell av amerikansk opprinnelse skal avhendes
i henhold til amerikanske retningslinjer.

Dette innebærer at overføring
av materiell av amerikansk opprinnelse i hvert
enkelt tilfelle skal godkjennes av amerikanske
myndigheter.

De aktuelle M6-lastebilene ble overført
til Norge som en del av Marshall-hjelpen. Vi forpliktet
oss til ikke å overføre materiellet
til andre eiere uten forutgående godkjennelse
fra amerikanske myndigheter. Som følge
av omstillingen av Forsvaret og ønsket om å støtte
norske humanitære organisasjoner ble det i 2002
og 2003 overført ca. 1 100 lastebiler til Norges Røde
Kors. Formell overføring av eiendomsretten forutsatte godkjenning
fra amerikanske myndigheter.

Norges Røde Kors har fått
overført M6-lastebiler i to omganger. Første
overføring fant sted sommeren 2002 og omfattet ca. 200
lastebiler. Søknad om sluttbrukergodkjenning
av Røde Kors ble sendt amerikanske
myndigheter 9. juli 2002, og godkjenning ble gitt tre
uker senere av amerikanske myndigheter,
1. august 2002.

Den andre overføringen fant
sted sommeren/høsten 2003 og vinteren 2004. Røde
Kors fikk da overført 900 lastevogner. En forutsetning
for overdragelsen var godkjenning fra amerikanske
myndigheter. Derfor ble også samtlige vognkort
beholdt og er fortsatt i Forsvarets Logistikkorganisasjons forvaring.
Heller ikke salgsmelding er sendt.

Søknad om godkjenning ble
sendt den amerikanske ambassaden 16.
desember 2003. Men svar fra den amerikanske
ambassaden er ikke mottatt. I påvente av den
formelle godkjenningen valgte Røde Kors å la
en del av lastebilene bli benyttet til humanitær innsats
i Nord-Korea, Haiti og Tsjad. 23. januar 2004 sendte Røde
Kors brev til den amerikanske ambassaden
om at de var i gang med å overføre lastebilene
til Tsjad. FLO mottok kopi. Etter flodbølgekatastrofen
oppstod det også et prekært behov for
lastebilkapasitet i flodbølgeområdene. I den forbindelse
overførte Røde Kors 63 kjøretøyer
til det indonesiske Røde Kors.

I Nord-Korea opplyser Røde
Kors at de fem aktuelle lastebilene ble hvitmalt og tydelig merket
med nasjonalt Røde Kors-symbol. Ifølge
rapporter er de blitt benyttet av Røde Kors i
et helseprogram til transport av medisiner og medisinsk utstyr i
et område som dekker 2 300 helseinstitusjoner, som igjen
når 8 millioner mennesker. Til dette er lastebilene svært
egnet, de har gode terrengegenskaper og kan nå fjerntliggende
strøk.

All videre utførsel av kjøretøy
er imidlertid stoppet. Det vil bli ytterligere presisert i Forsvarsdepartementets retningslinjer
til FLO at det i henhold til gjeldende retningslinjer skal tas forbehold
om aksept fra sluttbruker.

  Jeg takker også for god
og hyggelig dialog gjennom en lang periode. Jeg er helt
enig med spørreren, gjeldende regelverk skal følges.
Det er det ingen tvil om, og det er klart at FLO skal påse
at det skjer. Samtidig vil jeg minne om at den første
overføringen av lastebiler skjedde med myndighetenes godkjennelse,
ambassaden svarte. Når det gjelder den andre
overføringen, som var helt parallell med den første,
mottok man imidlertid ikke svar. Det er ingen unnskyldning
for ikke å påse at man faktisk får
et svar før man overfører lastebilene.

Samtidig har jeg lyst til å understreke
at det på ingen måte må framstilles
som om disse fem lastebilene til Nord-Korea på noen måte
var overføring av krigsmateriell til den nordkoreanske
stat. Her er det viktig å understreke at Røde
Kors har et ansvar for å hjelpe folk som er i nød, også dem
som er i nød under en diktator, og jeg finner ingen grunn
til å sette spørsmålstegn ved at disse
fem lastebilene til Nord-Korea faktisk har vært i stand
til å gi viktig hjelp til 8 millioner mennesker.

  Her er vi helt enige.

