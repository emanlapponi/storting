 Jeg vil først få begynne
med å si takk for spørsmålet, ikke
minst fordi det gir meg en mulighet til å komme med en
positiv avklaring.

Forsvarsdepartementet har riktignok ikke
nedsatt noen arbeidsgruppe til å behandle denne
saken, slik spørsmålet antyder, men vi har i en
positiv dialog med Rygge Sivile Lufthavn, støttet
av Luftforsvaret og Forsvarsbygg, så langt som mulig prøvd å bidra
til å utforme rammebetingelser for at Rygge Sivile Lufthavn
kan gå videre med prosjektet overfor andre berørte
myndigheter.

På en rekke av statens flyplasser
har det i en årrekke vært både
militær og sivil lufttrafikk. Det har vi god erfaring med.
Det har latt seg gjennomføre ved at Luftforsvarets flystasjoner
og de sivile lufthavnene har disponert atskilte områder, ofte
på hver sin side av rullebanen, slik vi kjenner
fra Banak, Bodø, Værnes og Torp.

Luftforsvarets virksomhet gav tidligere ikke
rom for noen sivil lufthavn på Rygge. Først
i februar 1999 kunne daværende forsvarsminister
Fjærvoll konstatere at det ikke lenger var operative
grunner til ikke å åpne Rygge for sivil
trafikk. På bakgrunn av et konsept utarbeidet av Rygge
Sivile Lufthavn sa Forsvaret seg positiv til etablering av en sivil
lufthavn vest for rullebanen med direkte atkomst fra E6.

I ettertid har det vært undersøkt
om det kunne vært andre alternativer til lokalisering
av den sivile lufthavnen. Disse undersøkelsene har imidlertid
slått fast at eneste aktuelle område for en sivil
lufthavn er i det området hvor man først foreslo
utbygging, altså vest for rullebanen og syd for kontrolltårnet.

Som spørreren helt korrekt nevner,
la Rygge Sivile Lufthavn AS 1. november i år fram
en masterplan for utbygging av sivil lufthavn på Rygge.
Denne er utarbeidet i tett dialog med Forsvarsdepartementet,
Luftforsvaret og Forsvarsbygg, og jeg syns det er gledelig at de
forhold som relaterer seg til Forsvaret som grunneier
og operativt ansvarlig for Rygge flyplass, nå er
avklart.

Det som gjenstår for Rygge Sivile
Lufthavn, er å innhente nødvendige byggetillatelser
fra andre myndigheter, slik som bygningsmyndighetene,
samt avklare reguleringsmessige spørsmål, innhente
nødvendige utslippstillatelser fra miljømyndighetene
og i tillegg innhente nødvendige konsesjoner og driftstillatelser
fra luftfartsmyndighetene. Her må søknad
rettes inn mot de respektive myndigheter. Forsvaret har ikke noen
direkte innvirkning på disse spørsmål,
men jeg er altså tilfreds med at de spørsmål
vi har innflytelse over, nå anses positivt avklart.

 Forsvaret vil på en rekke områder
medvirke til og støtte opp under Rygge Sivile Lufthavns ønsker
om å komme i gang så fort som mulig. Først
vil vi som grunneier leie ut og eventuelt selge
nødvendig grunn til RSL på kommersielle vilkår.
Vi vil også være driftsoperativt
ansvarlig for de flyoperative fellesarealene.
Da må vi opprette avtale om brann-, rednings- og plasstjeneste,
og vi må etablere en utgiftsfordeling som gjør
at bruk av den sivile lufthavnen ikke medfører
kostnader for Forsvaret.

Når det gjelder midlertidige løsninger, eller
interimsløsninger, har vi sagt at det er vi villige til å diskutere
når faste planer for den endelige løsningen foreligger.
Vi har også sagt at for å gi RSL anledning
til å kunne bygge ut prosjektet trinnvis, vil Forsvarets
militære organisasjon være villig til å bidra
med ressurser som bruk av ledige plattformer for parkering av fly
og bruk av avisingsplattformer, for å være behjelpelig
med at virksomheten kan starte opp så tidlig som mulig.

 Som jeg var inne på i mitt
forrige svar, ønsker Forsvaret på en
rekke områder å være
en støttespiller for RSL.

Det er også riktig at Forsvaret
er grunneier, men vi foretrekker enten å leie ut eller å selge
grunn til RSL på kommersielle vilkår. Vi syns
derfor ikke det er naturlig at det er Forsvaret som skal
søke de kommunale reguleringsmyndigheter om omregulering
av det sivile lufthavnområdet. Det finner vi det naturlig
at Rygge Sivile Lufthavn gjør selv. Men i og med at masterplanen
er utarbeidet i tett kontakt med Forsvaret, har vi ikke noen innvendinger
til de planene som er skissert. Vi føler imidlertid at
det er naturlig at utbygger, eller interessenten her,
får medansvar for de eventuelle lokale debatter som måtte
komme i ly av de planene som fremmes.

