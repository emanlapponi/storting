 Kristiansand Militære Samfunn, som
senere er blitt en del av Kristiansand Forsvarsstiftelse Gimlemoen,
fikk i flere år benytte bygning 84 i Gimlemoen leir til
sin møtevirksomhet. Etter at Krigsskolen Gimlemoen
ble nedlagt, ble Gimlemoen i 1995 overført til Statsbygg
til bruk for Agder distriktshøgskole.

Statsbygg hadde i utgangspunktet andre
planer for bruk av bygning 84, men Forsvarsdepartementet har bidratt
til at Statsbygg nå har akseptert å la Kristiansand Forsvarsstiftelse
disponere bygget og har tilbudt stiftelsen en leiekontrakt
på 25 år.

Forsvarsstiftelsen er imidlertid av den oppfatning
at Statsbygg krever en husleie som er høyere enn det stiftelsen
makter å betale. Dette er selvfølgelig et forhold mellom
forsvarsstiftelsen og utleieren. Da vil jeg minne om at Statsbygg
er underlagt Arbeids- og administrasjonsdepartementet, ikke
Forsvarsdepartementet. Jeg er imidlertid kjent med at stiftelsen
og Statsbygg er inne i en dialog om husleieberegningen,
og avventer en konklusjon på denne. Men hvis stiftelsen
og Statsbygg i denne prosessen ikke kommer til en ordning,
er jeg innstilt på at Forsvaret skal legge forholdene til
rette for at stiftelsen skal kunne benytte Forsvarets møtelokaler
på Kjevik, der Forsvaret kraftsamler sin virksomhet i Kristiansand-området
framover.

Jeg setter for øvrig pris på forslagsstillerens
engasjement for Kristiansand Forsvarsstiftelse Gimlemoen og håper
at forsvarsstiftelsen i framtiden får gode lokaler
til virksomheten sin.

 Jeg har registrert det
som representanten Halvorsen tar opp, nemlig
at det tilbudet Statsbygg har gitt, av stiftelsen vurderes å være en
høyere husleie enn det de ideelt sett ønsker.

Nå er kontrakten mellom
forsvarsstiftelsen og Statsbygg basert på kostnadsdekkende
husleie. Antakelig ville også Forsvarsdepartementet,
hvis det var Forsvarsdepartementet som fortsatt hadde eid lokalene,
ha krevd kostnadsdekkende husleie, for det er gjeldende retningslinjer. Imidlertid
er vi klar over Kristiansand Forsvarsstiftelse Gimlemoens vanskelige
stilling. Derfor hadde bl.a. statssekretæren i Forsvarsdepartementet
et møte med stiftelsen den 12. september, der også Forsvarsbygg
var til stede for å se på mulige løsninger.

Forsvaret har en del bygninger under avhending, ikke minst
på Odderøya og Marvika. Imidlertid er
det ikke naturlig å gi forsvarsstiftelsen tilgang
til bygg som inngår i avhendingsplaner, og derfor må vi
konsentrere tilbudet om det stedet
Forsvaret vil ha igjen, nemlig Kjevik.

 Jeg er helt enig med representanten Halvorsen
med hensyn til at avhendingsproblematikken representerer en utfordring
for oss alle som politikere, for det er helt åpenbart
at når man skal avhende store arealer, vil det være
et ønske fra kjøpere og fra lokale kommuner
om å overta dette billigst mulig. Samtidig har vi som politikere
lagt veldig sterke føringer på Forsvarsbygg til å opptre
markedsøkonomisk. Ikke minst hadde vi i siste
statsbudsjettrunde et pålegg etter budsjettforliket
i Stortinget om at Forsvarsbygg skulle skaffe 100 mill. kr
mer i salgsinntekter enn det som var Regjeringens budsjettforslag.

Det er et dilemma for oss alle, for vi kan ikke
gi Forsvarsbygg i oppdrag å skaffe økte
inntekter, samtidig som vi hjelper alle dem som ønsker å kjøpe
billig. Her må vi ha en hovedregel å holde oss
til, samtidig som vi behandler sakene etter hvert som
de kommer.





                

 I dette tilfellet tok filmselskapet Fox direkte
kontakt med Forsvarets overkommando og spurte om personell fra Sjøforsvaret
kunne delta i forbindelse med premieren på James Bond-filmen.
Generalinspektøren for Sjøforsvaret godkjente
et slikt opplegg, under forutsetning av at det ikke medførte merutgifter
for Forsvaret.

Befalsskolen for Sjøforsvaret ønsket
et økt fokus på rekruttering, bl.a. til Fridtjof
Nansen-klasse fregattene. James Bond-filmen synliggjør
befalselevene og Sjøforsvaret på en arena som
tiltrekker seg ungdom og media.

Ca. 50 elever skal stå oppstilt langs
den røde løperen inn til kinoen samt
inn til premierefesten etter forestillingen. Elevene stiller
i tjenesteantrekk, som er nesten identisk med den uniformen James
Bond bruker. Det vil ikke bli benyttet
våpen av noe slag, og skolen bruker sin egen buss tur-retur
Horten–Oslo. Elevene, som deltar på frivillig
basis, får en opplevelse utenom det vanlige. I tillegg får
skolens elever, menige og ansatte en lukket fremvisning av filmen
sammen med en partner. Dette fungerer derfor som et velferdstiltak
for elevene.

Jeg ble ikke informert om saken på forhånd,
og det har heller ikke vært nødvendig.
Dette er et rekrutterings- og velferdstiltak som er godt innenfor
de rammer og fullmakter Forsvaret har. Disse rutinene ble gjennomgått
av Forsvaret i 1998, etter den episoden spørreren
refererer til, da bevæpnede gardister deltok ved lanseringen
av en James Bond-film i 1997.

Forsvaret skal i alle sammenhenger
opptre seriøst og verdig. Det betyr likevel ikke
at man skal være redd for å vise
seg i uniform. I våre dager skal Forsvarets personell bære
uniformen med stolthet – også når
de går på kino. Det håper jeg vi kan
la dem fortsette med.

Med den utfordringen som ligger i Forsvaret
med hensyn til å rekruttere ungdom, og med den linjen vi
har lagt oss på når det gjelder delegering av
ansvar og fullmakter, vurderer jeg det slik at dette er en beslutning
som er innenfor de gitte fullmakter, og som
har hatt den klare intensjon å øke
rekrutteringen til Sjøforsvaret og å få markert
Sjøforsvaret på en positiv måte.

 I dette tilfellet er det ikke retningslinjer
utarbeidet av departementet, men retningslinjer utarbeidet av Forsvaret
selv. Nettopp fordi det var en episode i 1997 med bevæpning
av soldater tilknyttet et slikt arrangement, gjennomgikk Forsvaret
selv i 1998 dette reglementet for å være
sikker på at de beslutninger som tas nedover i organisasjonen,
er i henhold til det reglementet som gjelder.

Jeg har derfor ikke fra departementets side
sett behov for å instruere Forsvaret i disse spørsmålene.
Jeg mener at det er Forsvaret i stand til å gjøre
selv. Forsvaret vil ha alt å tjene på å opptre
ansvarlig utad, samtidig som de har det viktige ansvaret for å sikre
rekruttering og også ha velferdstiltak som gjør
det attraktivt å være
med.

 Nei, det siste tiltres.

Men jeg vil samtidig si at i en verden med
store og vanskelige spørsmål er det viktig at
Forsvarsdepartementet bruker tiden sin på å regulere,
styre og følge med når det gjelder nettopp
de store og vanskelige spørsmål. Vi trenger i
framtiden en type ledere i Forsvaret som både har
godt skjønn og evne til selv å foreta
vurderinger på det praktiske plan. Jeg mener
derfor at denne type tiltak bør være
tiltak vi tiltror en delegert beslutning, uten å forsøke
med en for detaljert regulering fra toppen. Nettopp fordi
skjønn ikke er det samme hos hver og én,
må vi stole på at det skjønnet som utøves
i rekkene, er så fornuftig som mulig, og at Forsvaret heller
i ettertid får gripe inn hvis det er episoder der man mener
at skjønnet ikke har vært fullgodt.

