 Jeg vil gjerne bekrefte overfor spørsmålsstilleren
at Norge har et svært omfattende forsvarsrelatert
samarbeid med de baltiske land. Den listen er
så lang at jeg har ikke tid i mitt svar til å ramse
opp alt, men jeg skal trekke fram noe.

Jeg vil eksemplifisere arbeidet vårt
med å si at det favner veldig vidt, og det involverer samarbeid
både mellom departementene, forsvarsgrenene,
Nasjonal sikkerhetsmyndighet og Forsvarets forskningsinstitutt.

Norges støtte på forsvarssektoren
har omfattet personell- og miljøforhold, seminarer om budsjett-
og langtidsplanlegging og åpenhet mot media. Støtten
har også bidratt til forebyggende sikkerhet,
vertslandsstøtte, trening i vinterkrigføring samt
offisersutdannelse.

Jeg vil også trekke fram
at Norge siden 1997 har ledet et flernasjonalt prosjekt
for utbygging av et integrert luftovervåkingssystem
i de baltiske land til bruk for både sivil og
militær luftfart. I dag bidrar Forsvaret gjennom NATO
med en midlertidig luftkontrollenhet til Baltikum for å sikre
landenes militære luftkontroll.

Et annet viktig område som Norge
har bidratt innenfor, er utvikling av de baltiske lands evne
til mine- og eksplosivrydding. Norsk støtte har gått
til etablering av en latvisk skole for mine- og eksplosivrydding
og en baltisk minedykkerskole, noe som også gir
Baltikum en mulighet for å bidra med viktige ting til alliansen.

Norge har også donert
betydelig overskuddsmateriell. Ti tidligere norske marinefartøyer
er fortsatt i operativ baltisk tjeneste. Seks rådgivere
og instruktører er fast stasjonert i de baltiske land,
og baltiske offiserer er i Norge for lengre
utdannings- og treningsformål.

I tillegg er som kjent spredning av smittsomme
sykdommer som hiv/aids og tuberkulose en utfordring. Flere norske
departementer har etablert et samarbeid
med de baltiske land om bekjempelse av smittsomme sykdommer. Dette
arbeidet er koordinert av Helsedepartementet, ikke
av Forsvarsdepartementet.

Jeg vil likevel trekke fram at Helsedepartementet, med
deltakelse fra Forsvaret, i 2002 gjennomførte et seminar
i Oslo om kontroll av smittsomme sykdommer i de baltiske
lands væpnede styrker. Dette seminaret dannet grunnlag
for det samarbeidet som de baltiske lands sivile og
militære myndigheter har etablert seg imellom
for å kontrollere spredning av smittsomme sykdommer i de væpnede
styrkene.

