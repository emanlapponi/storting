 Bruk av arrest som refselsesmiddel i Forsvaret
er hjemlet i norsk lov, nærmere bestemt lov om
militær disiplinærmyndighet av 20. mai
nr. 32 1988, kjent som disiplinærlovgivningen.

Av forsvarssjefens veiledning for utmåling
av refselser framgår det at arrest bør forbeholdes
alvorlige disiplinærbrudd, eksempelvis ved voldshandlinger eller
lengre ulovlige fravær fra militærtjenesten.
Dette innebærer at vaktarrest som refselsesmiddel
normalt ikke vil bli benyttet ved vanligere disiplinærbrudd,
som f.eks. beruselse eller respektstridig opptreden.

Vaktarrest, som del av den militære
disiplinærordningen, har lange tradisjoner som refselsesmiddel
i Forsvaret, og henger nøye sammen med den militære
strafferett som ett av flere middel for å opprettholde
disiplinen i Forsvaret. Hadde vi ikke hatt vaktarrest
som refselsesmiddel i Forsvaret, ville alternativet vært
at flere saker måtte oversendes til påtalemyndigheten
med begjæring om straffeforfølgning og sivil dom. Etter
min mening er det ikke å foretrekke, da militær
vaktarrest som reaksjon må anses som
langt mindre belastende for den enkelte enn sivil straff.
En av fordelene for den berørte er bl.a. at ilagt militær
vaktarrest ikke registreres i det sivile strafferegisteret.
Straffen føres kun på vedkommendes militære
rulleblad.

Forsvarets bruk av vaktarrest er i tråd
med Den europeiske menneskerettighetskonvensjonens bestemmelser.
Arrestanten tas ut av arresten og deltar i den daglige tjeneste.
Likeledes gis arrestanten, om han eller hun ønsker
det, anledning til å bli tatt ut av arresten for én økt
på lørdager. I tillegg gis arrestanten anledning
til kirkebesøk eller tilsvarende på søndager
og helligdager.

Jeg vil også trekke fram
at forsvarssjefen, som ansvarlig for bruken
av refselsesmidlene i Forsvaret, er godt fornøyd
med den måten displinærreglementet forvaltes på.
Forsvarssjefen ser derfor ingen grunn til å endre
de gjeldende bestemmelser på området.

Generaladvokaten, som kontrollerer refselsene,
har heller ikke foreslått eller tatt
noe initiativ overfor Forsvarsdepartementet
om å avskaffe vaktarrest som refselsesmiddel i Forsvaret.
Til orientering kan jeg opplyse at det hos generaladvokaten
for året 2002 ble registrert 1 989 refselser,
hvorav bare 5,3 pst. ble avgjort med vaktarrest.

Vaktarrest, eller «kakebua» som
kanskje er et mer velkjent begrep for de fleste, er en etablert,
formålstjenlig og velkontrollert refselsesmetode i Forsvaret.
Jeg ser der derfor ikke grunn til å initiere
en endring i disiplinærlovgivningen med sikte
på å avskaffe ordningen med vaktarrest i Forsvaret.

