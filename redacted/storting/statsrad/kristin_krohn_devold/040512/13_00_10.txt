 Alle soldater som avtjener førstegangstjeneste,
får dimisjonsgodtgjørelse i dag.

Ordningen med dimisjonsgodtgjørelse
innebærer at soldater som blir overført
til Heimevernet, eller som av ulike grunner avbryter sin
førstegangstjeneste, eksempelvis ved sykdom, får
utbetalt dimisjonsgodtgjørelse for det antall dager som
er tjenestegjort.

Tidligere har det derimot vært ulike
ordninger. Fra 1. juli 1976 og fram til 1. januar
1992 hadde vi dagsatser, og dimisjonsgodtgjørelsen ble
utbetalt for antall dager tjenestegjort.

Da dagsatsen i 1992 ble fjernet, eksisterte
en ordning der det ikke ble utbetalt dimisjonsgodtgjørelse
for tre måneders militærtjeneste, dvs. personell
som ble overført til HV, og halv dimisjonsgodtgjørelse
for tjeneste fra tre til seks måneder.

Ved tjeneste utover seks måneder ble
det også den gang utbetalt full dimisjonsgodtgjøring.
Denne ordningen ble opphevet ved gjeninnføringen av prinsippet
om dagsatser fra 1. juli 2001. Dette var i tråd
med de virkemidler som Forsvarspolitisk
utvalg anbefalte, nemlig at de med lengst fravær fra det
sivile liv skulle få størst kompensasjon.

Denne regjeringen har som et statushevende
tiltak for vernepliktige påbegynt en oppjustering av dimisjonsgodtgjørelsen
for personell med tolv måneders tjeneste. Disse fikk 1.
januar i år en økning på 1 500
kr.

Regjeringen legger også opp
til en ytterligere justering av dimisjonsgodtgjørelsen
til 15 000 kr i neste års budsjett for
soldater med tolv måneders tjeneste, slik det står
i St.prp. nr. 42 for 2003-2004, som ligger til behandling i forsvarskomiteen
og Stortinget.

En følge av Regjeringens forslag om
en økning av dimisjonsgodtgjørelsen er at også dagsatsen
for dem som tjenestegjør kortere tid enn tolv måneder, øker.
At dimisjonsgodtgjørelsen utbetales forholdsmessig, avhengig av
tjenestens lengde, er likevel et etablert prinsipp,
som jeg støtter.

Øyvind Halleraker hadde
her overtatt presidentplassen.

