 Gratulerer med dagen! 8. mai er en spesiell dag, og Oscarsborg er et spesielt historisk monument.




Som et ledd i omleggingen av Forsvaret besluttet Stortinget våren 2001 å legge ned den militære aktiviteten på Oscarsborg. Omtrent samtidig bad Stortinget daværende regjering foreta en utredning om framtidig bruk av festningsverk som Forsvaret ikke lenger skulle benytte. Stoltenberg-regjeringen initierte derfor et arbeid under ledelse av arbeids- og administrasjonsministeren for å få plass til en permanent forvaltning av de eiendommene som skal forbli i statens eie. Det ble Stortinget informert om i St.meld. nr. 4 for 2001-2002, og hadde ingen merknader til det. Denne regjeringen har videreført forrige regjerings arbeid og Stortingets vedtak.




Et enstemmig storting ønsker nå å ta Oscarsborg ut av arbeids- og administrasjonsministerens samlede utredning, og det er uproblematisk for Regjeringen. For Regjeringen er det viktigst å bevare de kulturelle verdiene og legge forholdene til rette for en alternativ bruk av festningsverkene, fordi militær aktivitet er nedlagt. Målet er å gjøre festningsverkene mer tilgjengelige for allmennheten og tilby verdifulle og spennende opplevelser. Anleggenes historie skal formidles på en spennende og mer attraktiv måte. Arbeidet med å tilrettelegge for slik bruk krever god kjennskap til lokale forhold, muligheter og begrensninger og vil den første tiden være ganske omfattende og arbeidskrevende. Forsvarsbygg har i påvente av Administrasjonsdepartementets utredning opprettet en interimsforvaltning, og Forsvarsbygg har nettopp ved sin tilknytning til Forsvaret spisskompetanse for å kunne ivareta festningsverkenes helt spesielle kultur- og naturhistoriske verdier. Samtidig etableres samarbeid med andre miljøer som har kompetanse på og erfaring med å utvikle kulturhistoriske eiendommer. Jeg oppfatter at Stortinget støtter dette arbeidet.




Gjennom avtaler skal eiendommene utvikles til sivile formål. For Regjeringen har det aldri vært aktuelt å selge våre nasjonale festningsverk, og det er komiteen godt kjent med. Jeg presiserer det likevel, fordi man ut fra en leder i Aftenposten i dag kunne få en oppfatning av at det faktisk tidligere har vært et alternativ, noe det ikke har vært.




Disse gamle anleggene krever imidlertid omfattende ressurser til vedlikehold. Det er i denne sammenheng viktig å legge til rette for en finansieringsmodell som ikke gjør festningsverkene avhengige av store offentlige bevilgninger. Samtidig sivil bruk av festningsverkene er den viktigste måten å sikre inntekter og dermed vedlikehold og bevaring på. Det er selvsagt en forutsetning at samtidig bruk ikke forringer festningsverkenes verneverdi. Ny aktivitet skal ta hensyn til museale og kulturhistoriske interesser, og gjeldende regulering av vernebestemmelser skal respekteres og legges til grunn.




Oscarsborg har en spesiell historisk betydning og er et nasjonalt kulturminne av stor verdi. Ambisjonen er at Oscarsborg skal bli et levende museum, og jeg ønsker å komme fram til kreative løsninger for bruk og bevaring. Det vil i denne prosessen bli lagt stor vekt på samarbeid med lokale og private instanser.




Oscarsborg festning legges om kort tid ut for leie. Tilbud om leie har vært lagt ut en gang tidligere, uten at det da lyktes å finne en relevant samarbeidspartner. Forsvarsbygg tar sikte på å finne fram til brukere som kan benytte seg av de unike mulighetene som finnes på Oscarsborg – det kulturhistoriske miljøet, beliggenheten ved fjorden og de fine naturområdene. Det vil klart være å foretrekke å leie ut hele festningen til én leietaker, for å kunne ha best mulig offentlig kontroll med bruk og utvikling av festningsområdet, og et stramt avtaleverk vil selvsagt bli lagt til grunn. Jeg håper det er mulig å finne en slik leietaker, som vil gi oss tilstrekkelige midler, slik at Oscarsborg i størst mulig grad blir selvfinansierende, for det er den beste garanti for framtidig vedlikehold og vern. Samtidig er det klart at å sikre tilgjengelighet for allmennheten og å få på plass et konsept av høy kvalitet med særpreg som framstår attraktivt, er et premiss for framtidig avtale. Jeg har notert meg at Regjeringen bes om å vurdere et mulig nytt begrenset militært nærvær på Oscarsborg, etter at Stortinget i juni 2001 besluttet denne nedlagt. Det vil bli vurdert i en helhetlig budsjettmessig sammenheng og forelagt Stortinget.




Jeg er veldig glad for at det er enstemmighet i salen. Jeg er veldig glad for at vi har en felles ambisjon om å lykkes i en ny bruk av Oscarsborg, og jeg vil minne om at nettopp i en situasjon der Forsvaret moderniserer seg for å tenke nytt, moderne og framover, er det viktig å holde fast ved røttene våre bakover. Særlig i en tid med mye omstilling og endring er det å ha et ankerfeste og klare røtter som holder oss på plass, svært, svært viktig.




