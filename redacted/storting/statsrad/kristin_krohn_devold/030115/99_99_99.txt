 Oppslaget i Dagsavisen den 10. desember
2002 er laget på bakgrunn av et brev som er sendt fra Riksrevisjonen
til 6. divisjon. Brevet er basert på revisjon av 6. divisjons
regnskap for 2002. Riksrevisjonen stiller en rekke spørsmål
som skulle besvares av 6. divisjon. Jeg er informert om at 6. divisjon
har svart Riksrevisjonen at de ser alvorlig på en rekke
av merknadene og så raskt som mulig vil iverksette tiltak
som gjør at lignende tilfeller unngås i framtiden.

Riksrevisjonen har ennå ikke
behandlet svarbrevet fra 6. divisjon, og det er derfor for tidlig å si
noe om Riksrevisjonens konklusjon når det gjelder disse
forholdene. Prosessen er slik at dersom Riksrevisjonen ikke
er fornøyd med svarene, vil spørsmålene
bli oversendt Forsvarets overkommando for uttalelse. Dersom Riksrevisjonen fremdeles ikke
er tilfreds, vil saken bli forelagt Forsvarsdepartementet. Dette
er med andre ord en sak som er i en prosess med Riksrevisjonen,
og som ikke er avsluttet, men der 6. divisjon absolutt
erkjenner at de vil ta alvorlig de forhold som blir påpekt.

Når det gjelder revisjonen av Forsvarets
regnskap for 2001, henviser jeg til Riksrevisjonens Dokument nr.
1 for 2002-2003, som ble oversendt Stortinget i november 2002. Riksrevisjonens
merknader gir etter min oppfatning ikke grunnlag
for en generell konklusjon om sløsing eller dårlig økonomistyring
i Forsvaret. Jeg vil imidlertid understreke at alle merknader
fra Riksrevisjonen tas alvorlig, og at Forsvarsdepartementet i brev
av 25. oktober 2002 påla Forsvaret å iverksette
tiltak for å rette opp de påpekte forhold. Forsvaret
er i ferd med å utforme en helhetlig handlingsplan der
man også redegjør for tiltakene.

Som et ledd i det generelle arbeidet med å oppfylle kravene
i økonomireglementet for staten, forbedre økonomistyringen
i Forsvaret og redusere driftskostnadene for IT-systemene har Forsvaret
etablert Program GOLF. Dette programmet innebærer
innføring av ett felles forvaltningssystem i Forsvaret
som vil styrke Forsvarets evne til å styre og
kontrollere forhold som lønn, økonomi, regnskap,
materiell, vedlikehold, styring og ledelse. Første
del av dette systemet vil være på plass
i løpet av 2003, og Stortinget vil få nærmere
informasjon om dette i budsjettproposisjonen for 2004 eller
ved en annen egnet anledning.

Det er derfor slik at Forsvaret og Forsvarsdepartementet
tar den løpende dialogen med Riksrevisjonen veldig alvorlig,
svarer på de forhold som tas opp, og der det er behov for
det, endrer rutiner for framtiden. Og det ene prosjektet som er
nevnt spesielt, GOLF, vil bidra sterkt til at man får en
bedre økonomistyring
og forvaltningsstyring i Forsvaret som helhet.

 Ja, her er det full enighet mellom
nåværende og forrige regjering. Store, komplekse
informasjonssystemer innebærer alltid en risiko.
Jeg kan med min bakgrunn fra databransjen litt uhøytidelig
legge til at man der sa noe slikt som at hovedregelen var at slike
prosjekt sprakk med p, altså at man kunne gange det med
3,14.

Det er selvfølgelig svært
viktig at man unngår en slik kostnadssprekk. Derfor valgte
min forgjenger, statsråd Godal, å dele
opp GOLF-prosjektet i faser. Nettopp store informasjonsprosjekter
har behov for en inndeling i faser som er så små at
det er mulig å ha oversikt over dem. Det er altså gjort
for å ha bedre kontroll med økonomien.
Og der er vi helt enige – nåværende og
forrige regjering.

Jeg vil også legge til at
det i media har vært forsøk på å frambringe
kostnadstall for totalprosjektet GOLF. Det er
tall som jeg ikke innestår for, og som heller ikke
prosjektlederen i prosjektet GOLF i Forsvarets militærorganisasjon
innestår for, fordi dette er anslag frambrakt av en annen
enhet i Forsvaret, omstillingsenheten ARGUS, med målsetting å kunne
svare på et annet problem, og med bakgrunn i en forhistorie
før prosjektet ble oppdelt.

 For det første vil jeg si at nettopp
Riksrevisjonens tette arbeid med Forsvaret viser at det ikke
er en generell ukultur i Forsvaret, og at det ikke er noen
trend i retning av at man her legger mindre vekt på økonomisk
styring og det å følge gjeldende reglementer.
Men Forsvaret er en stor organisasjon, og det vil derfor være
behov for en tett og god dialog med Riksrevisjonen. Når
Riksrevisjonen kommer med en påpeking, skal denne følges
opp, slik at det ikke ender opp som en sak, men at det
blir enighet om håndteringen underveis.

Det er også helt riktig,
som representanten Nybakk sier, at fordi Forsvaret disponerer en
så stor del av samfunnets resursser, er det ekstra
viktig at både skattebetalere og andre
føler trygghet for at disse midlene blir håndtert på en
best mulig måte. Det har noe med tilliten til Forsvaret å gjøre.
Derfor er vi særlig oppmerksomme på det. Det er også en
av grunnene til at dette nye IT-prosjektet, GOLF, er delt inn i
faser, nemlig at det skal gi oss bedre mulighet for en
slik økonomistyring
enn vi ville hatt uten en oppdeling.

