 La det være helt klart at
jeg som forsvarsminister fokuserer på best mulig utnyttelse
av tilgjengelige kystvaktressurser og ivaretakelse av nasjonale
oppgaver i havområdene.

Derfor har budsjettet for Kystvakten hatt en
nominell økning i perioden 2001–2004,
fra 554 mill. kr til 694 mill. kr. Det tilsvarer en vekst
på ca. 25 pst. Ingen av forsvarsgrenene kan vise
til en tilsvarende budsjettutvikling. Dette viser en prioritering
av Kystvakten framfor Forsvarets øvrige virksomhet.

Den økonomiske rammen for Kystvakten
i 2004 øker også i forhold til saldert
budsjett for 2003 med 45 mill. kr. De to siste årene
er Kystvakten gitt kompensasjon for økte utgifter for merverdiavgift
i omgrupperingsproposisjonen, mens kompensasjonen nå er
lagt inn i selve budsjettforslaget. Øvrig økning skyldes
i hovedsak full operativ drift av KV Svalbard og merutgifter ved
innleie av et ekstra KV-fartøy med slepekapasitet
for å øke sikkerheten nettopp i nord.

Som Stortinget er kjent med, er det utfordringer
rundt radaroppdateringen på Nordkapp-klassen. Regjeringen vil,
som varslet, komme med forslag til løsning på dette
i langtidsproposisjonen for Forsvaret, som Regjeringen tar sikte
på å legge fram senere i vår.

På bakgrunn av radarproblemene har
Sjef Kystvakt prioritert seilingsdøgn for de øvrige
havgående fartøyene øverst,
og disse utnyttes fullt ut.

Til sammen planlegges det med i underkant av
3 100 seilingsdøgn for den havgående
flåten. Dette er om lag på samme nivå som
for 2003, eller kanskje noe høyere. Det vil være
mulig å øke antallet seilingsdøgn for
de helikopterbærende fartøyene
noe, slik at samlet antall seilingsdøgn for den havgående
flåten økes med om lag 50 til i overkant av 3 100.

En slik økning vil likevel være lite
kostnadseffektiv så lenge
radarproblemene for de helikopterbærende fartøyene ikke
er løst.

Daglig er det 16–17 kystvaktfartøy
på patrulje i våre havområder, både
i nord og i sør. Halvparten av disse, eller i
overkant av åtte, er havgående, og den andre
halvparten patruljerer langs kysten.

Fordi denne regjeringen hvert år siden
den tiltrådte har prioritert å øke bevilgningen
til Kystvakten, er det min oppfatning at Kystvakten får
tildelt tilstrekkelige ressurser til å kunne løse sine
oppgaver på en god og forsvarlig måte.

Kystvaktens tilstedeværelse gir, sammen
med Sjøforsvarets øvrige kapasiteter, som i fremtiden
vil være nye fregatter og nye fartøyer
i Skjold-klassen, en betryggende tilstedeværelse i våre
nordområder. Men samtlige av disse fartøyklassene
må selvsagt forholde seg til det driftsbudsjettet som Stortinget
har vedtatt.

 Når Sjef Kystvakt skal disponere sine
fartøyer som en del av Kystvakten, er det selvfølgelig
viktig at en får mest mulig effektiv utnyttelse av de kystvaktfartøyene
vi har. Fordi vi har helikopterproblemer på noen
av kystvaktfartøyene, nærmere bestemt
på noen av de fire representanten nevner,
har det vært mer effektivt å bruke andre
kystvaktfartøy enn disse. Det er derfor ikke
seilingsplanene for fire fartøyer som
er viktig, det er totalt antall seilingsdøgn for den havgående
flåten. Og det er altså 3 100 seilingsdøgn
i år, som er om lag det samme som i fjor, eller
trolig noe høyere. Det er altså antall seilingsdøgn
for kystvaktflåten totalt som er viktig, og det er altså 16
fartøyer, hvorav åtte av dem er havgående,
som er på havet hvert døgn i gjennomsnitt. Jeg
vil også legge til at når det gjelder
plantall som måtte bli utarbeidet i ulike deler av Kystvakten,
gjøres det før budsjettet foreligger, og det er
dermed ikke plantallene som blir resultatmålet,
men de seilingsdøgn man faktisk har i forhold til året
før.





                

