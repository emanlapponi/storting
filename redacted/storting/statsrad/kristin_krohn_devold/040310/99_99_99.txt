 I omleggingen av Forsvaret skal en viktig del
av utgiftsreduksjonen på driftssiden komme gjennom fristilling
av arealer og utrangering, avhending og salg av overskuddsmateriell. Derfor
har Stortinget vedtatt at 2 millioner m2 bygningsmasse
skal frigjøres og deretter avhendes.

For å nå Stortingets omstillingsmål
er det helt nødvendig å øke tempoet i
fristilling av bygningsmassen. Skal Forsvaret
lykkes med økende fristilling av overflødig bygningsmasse,
er det nødvendig til en viss grad å lagre noe
militært materiell midlertidig utendørs eller
i mobile plasthaller.

Jeg vil understreke at dette materiellet selvsagt ikke skal
omfatte kategoriene sensitivt militært materiell.

Materiell lagret i slike midlertidige løsninger
er i hovedsak materiell som er besluttet utrangert og kassert. Det
kan også være at noe materiell
som er robust, kan lagres problemfritt utendørs
i kortere perioder. Det vil også forekomme at
Forsvarets beredskaps- og øvingsmateriell blir tidsbegrenset
utendørs lagret, eksempelvis i forbindelse med klargjøring
til større øvelser, opplæring eller
oppsetting av militære enheter som skal sendes til internasjonale
tjenesteoppdrag. Det er derfor ikke nødvendigvis
en sammenheng mellom midlertidig eller utendørs
lagring og innføring av kostnadsdekkende husleie i Forsvaret.

Jeg oppfatter det muligens implisitt i spørsmålet
fra representanten Per Roar Bredvold å være
lagt til grunn at husleiekostnadene i Forsvaret har økt
som følge av innføringen av kostnadsdekkende husleie
gjennom en ny forvaltningsmodell for tjenestefeltet eiendom, bygg
og anlegg. Derfor vil jeg minne om at Stortinget ved behandlingen
av Budsjett-innst. S. nr. 7 for 2002-2003,
basert på St.prp. nr. 1 og St.prp. nr. 1
Tillegg nr. 6 for 2002-2003, ble informert om og ikke
hadde merknader til at det fra 2003 ble innført full kostnadsdekkende
husleie i Forsvaret. En enstemmig komite sa dessuten i Innst. S. nr. 266
for 2000-2001 på bakgrunn av et Dokument nr. 8-forslag
nettopp fra bl.a. representanten Bredvold at staten 

skulle

 bygge på prinsippet om
kostnadsdekkende husleie, og at komiteen var
kjent med at dette nå også ble vurdert
innført i Forsvaret.

Kostnadsdekkende husleie er et av de viktigste
incentivene for at brukeren skal fristille areal
som man ikke lenger ut fra en kritisk vurdering behøver.
Forsvaret må, som en konsekvens av Stortingets vedtak,
se mer kritisk på det antall kvadratmeter bygningsmasse
det disponerer.

På denne bakgrunn er det min oppfatning
at husleieordningen og den nye forvaltningsmodellen gjennomgående
fungerer etter de forutsetningene som er lagt til grunn
for modellen.

I spesielle tilfeller derimot, ved eventuell
uenighet mellom Forsvarets militære organisasjon
og Forsvarsbygg om husleiefastsetting for enkelte bygg, bør
dette normalt kunne finne sin løsning i den løpende
dialogen mellom sjefen for Forsvarsbygg og forsvarssjefen.

 Kostnadsdekkende husleie betyr at man ikke bare
skal dekke kostnader til løpende drift, men også kostnader
til vedlikehold og kapitalslit som er på en bygningsmasse.
Det er et prinsipp som Stortinget selv har vedtatt å gjøre
gjeldende for Forsvaret, og det må Forsvaret rette seg
etter.

Når det gjelder innleide plasthaller
og andre midlertidige løsninger, har Forsvarsbygg
opplyst at erfaringsmessig er kostnadene for slike plasthaller og
slike midlertidige løsninger faktisk høyere enn
den leiepris som Forsvaret tar i sine anlegg.

Så vil jeg legge til at et hovedmål
med prisfastsettingen er at det skal koste mer for Forsvarets enheter å legge beslag
på urimelig store arealer, fordi vi rett og slett er avhengig
av å selge 2 millioner m2 bygningsmasse for å finansiere
andre og mer prioriterte investeringer i et nytt og moderne
forsvar.

 Hvis det skulle finnes private aktører
som av ulike grunner ønsker å ta lavere
husleie enn det som skal til for å dekke kostnadene ved vedlikeholdet
av bygninger, ville det være en indirekte subsidiering
av Forsvaret som vi selvfølgelig ikke vil protestere
på. Men Forsvarets leiefastsetting er altså basert
på at leieren skal betale også for
vedlikehold av bygningene. I tillegg ønsker vi, som sagt,
en mer kritisk gjennomgang av om man faktisk trenger alle
de bygningene som man tidligere har lagt beslag på ute
i den enkelte enhet.

Jeg vil likevel ikke utelukke,
som representanten Bredvold var inne på, at det
kan være enkelttilfeller innenfor
enkeltområder der det kan oppfattes som å være en
urimelig høy husleie som kreves. Da er det viktig, som
jeg var inne på i mitt første
svar, at de militære avdelingene spiller slike saker opp
til sin øverste sjef, forsvarssjefen, og at han
i sin alminnelige dialog med Forsvarsbygg søker å finne
en løsning på problemet.





                

  Forsvarssjefens militærfaglige utredning
ble overlevert meg 8. desember i fjor og utgjør det fagmilitære
bidraget til den kommende langtidsplanen for Forsvaret. Regjeringen
tar sikte på å legge proposisjonen fram for Stortinget
i denne måneden. Jeg finner det derfor ikke riktig å gå inn
på lokaliseringsspørsmål i enkeltsaker
på det nåværende tidspunkt, så lenge
langtidsplanen ennå ikke er presentert
for Stortinget.

Mine politiske føringer
for forsvarssjefens militærfaglige utredning
ble gitt i oktober 2002. Hensikten med disse føringene
var for det første å styre Forsvarets
utvikling gjennom mest mulig presise overordnede målsettinger for
Forsvarets virksomhet, for det andre å klargjøre
politiske forventninger til Forsvarets virksomhet på sentrale områder,
for det tredje å sikre at nødvendige
grep ble skissert samt at konsekvensene av dem ble belyst, og for det
fjerde å gi forsvarssjefen ryggdekning for de politiske forutsetningene
som skal ligge til grunn for hans fagmilitære vurderinger.

Når det derimot gjelder de økonomiske
forutsetningene – som representanten Bastesen tok opp – for
vurdering av lønnsomheten i de ulike alternativer for lokalisering
av virksomheten, har departementet kun gitt generelle retningslinjer
i form av metodevalg, dette for å sikre konsistens i utredingsgrunnlaget
og sammenlignbare tall for ulike lokaliseringsalternativ som settes
opp mot hverandre.

Disse retningslinjer gjelder selvfølgelig
for alle økonomiberegninger og ikke
spesielt for luftvernet i Bodø. Det er derfor ikke
korrekt at Forsvarsdepartementet har lagt spesielle føringer
på bruk av tallmaterialet i den aktuelle utredningen representanten
viste til.

Det vil alltid være diskusjoner
om tallmaterialet bak ulike beslutningsalternativer. Derfor er det,
som ved forrige langtidsplan i 2001, benyttet ekstern
konsulentbistand til nettopp de økonomiske beregningene
for å kvalitetssikre metode og tallgrunnlag.

Avslutningsvis ønsker jeg å framheve
at alle vurderinger av organisasjonsendringer vil bli
foretatt i et totaløkonomisk perspektiv. I et slikt perspektiv
hører både rolledeling mellom ulike
baser i Luftforsvaret og samling av ulike funksjoner ulike steder
hjemme, dette for å konsentrere
fagmiljøet til færre områder og lage
ulik spesialisering ved de ulike baser og lokaliseringssteder. Det
betyr at ikke bare kroner og øre-aspektet
gjennom disse generelle regnemodellene inngår. Også operative
forhold, kvalitet, fleksibilitet og tilgjengelighet vil inngå i
vurderingene når et lokaliseringsalternativ anbefales.

 Her må man skille mellom
kostnadstall for det enkelte år, f.eks.,
og det en nåverdiberegning mellom to sammenlignbare
alternativer får fram. En nåverdiberegning sørger
for at to lokaliseringsalternativer vurderes ut fra de samme kriteriene.
Det betyr f.eks. ikke at det er det siste regnskapsåret
som legges til grunn. Det viktigste her er sammenlignbare
kriterier.

Når det gjelder den omorganiseringen
som foregår i hele Forsvaret, som representanten
Bastesen er inne på, vil jeg minne om at et av
de vanskeligste tiltakene her er nedbemanning av 5 000
mann, slik Stortinget har vedtatt.

Siden representanten Bastesen i dette tilfellet
tar opp Bodø, vil jeg si at Bodø er
et av de lokaliseringsstedene som har grunn til å glede
seg, fordi mesteparten av aktiviteten i Bodø blir
værende der med forsvarssjefens forslag, til tross for
at det øvrige Forsvaret må nedbemanne med nesten
25 pst.

  Forsvarsdepartementets forslag er ennå ikke
fremlagt for Kongen i statsråd, og slik sett har ikke
Forsvarsdepartementet noe forslag, ei heller knyttet til kystjegerne.
Men det jeg kan si, er at når Forsvarsdepartementet vurderer
hvilke lokaliseringsalternativer som er best, legges det vekt på en
rekke forhold. Én ting er det kostnadsmessige på bygningssiden:
 Hva trenger man av ny bygningsmasse, og hvilke investeringer kreves
det om man velger det ene eller det andre alternativet? Like
viktig er det hvem en enhet skal operere sammen med: Skal man operere
sammen med allierte, skal man operere sammen med andre
i Forsvaret – hva er da det mest hensiktsmessige lokaliseringsalternativet?

Konklusjonen på de valg Forsvarsdepartementet
har gjort, kommer når vi fremmer proposisjonen senere denne måneden.
Det er altså ikke bare et kroner og øre-aspekt som
legges til grunn når vi tar valg, men det er også disse operative
behovene og til dels også hva fagenhetene selv ønsker.





                

