 For ca. ti år siden vedtok Stortinget
ved behandlingen av St.meld. nr. 16 for 1992–1993 en reduksjon
av Hærens krigsorganisasjon fra
13 til seks brigader samt en redusert støttestruktur. Derfor
ble det besluttet at Hærens mobiliseringsmateriell skulle
lagres i containere på 25–30 steder rundt i landet. Det
var den gang en kraftig effektivisering i forhold til de over 1 000
lagrene vi hadde fra før. Det var en beslutning tilpasset
den vedtatte struktur og reaksjonsevne den gang vedtaket ble fattet.

Bakgrunnen for valget av containerlagring var
behovet for rask mobilisering ved at en lett kunne spre materiellet
til oppsetningsstedene, og samtidig oppnå vedlikeholdsfri
lagring. Relativt store summer ble dermed raskt innspart ved å avslutte
en rekke kontrakter om leie av lagre.

Basert på Stortingets behandling av
langtidsproposisjonen for perioden 2002–2005, nesten ti år
senere, er kravet til beredskap og hurtig reaksjon
endret. For deler av Hærens styrker stilles det nå langt
høyere krav til materielltilgjengelighet og beredskapstider.
Frekvensen av repetisjonsøvelser i forsvarsgrenene vil
i ny struktur bli vesentlig redusert og umuliggjør en kostnadseffektiv
rullering av containerlagret materiell. Samtidig legges det økt
vekt på nettopp kostnadseffektivitet. Derfor
satses det på at framtidig mobiliseringslagring av materiell
til avdelinger med lengre reaksjonstid enn 90 dager vil
foregå etter varehusprinsippet. Det
vil være en rasjonell lagringsmetode ved at man
oppnår reduksjon i antall årsverk i
lagerorganisasjonen, og det reduserer unødige kostnader.

For at Hæren skal kunne nå sitt
innsparingsmål, må behovet for mobiliseringsmateriell
og utdanningsmateriell ses i sammenheng. Positive driftseffekter
oppnås ved at materiellet i størst mulig grad
samlokaliseres, og i en lagringsform som forenkler materiellhåndteringen.

Hærens endringer av lagerpolicy er
en naturlig tilpasning til endrede forutsetninger etter
den vedtatte langtidsproposisjonen og et resultat av de innsparingskrav som
er gitt Forsvaret.

Jeg kan forsikre representanten Bredvold om
at vi med tanke på investeringer framover arbeider
med et langsiktig perspektiv, slik at de investeringene vi gjør, skal være
så rasjonelle og riktige som mulig i forhold til den forsvarsstruktur
og reaksjonsevne som til enhver tid gjelder.

I påvente av Forsvarets endelige struktur
er det foreløpig ikke beregnet noe overskudd
av containere, eller hvor stort dette i tilfelle vil bli.
Dette er heldigvis standard containere, og hvis vi får
et overskudd, kan de selges på et kommersielt marked og
frigjøre midler til Forsvaret.

 Her står vi overfor en vanskelig
avveining, for på den ene side vil vi ha et forsvar
som er tilpasset den til enhver tid gjeldende virkelighet, og på den
annen side vil vi gjerne ha langsiktighet i investeringene
våre.

Dagens situasjon er slik at virkeligheten
forandrer seg raskere enn før. For
ti år siden, da vi reduserte brigadene fra 13 til 6, var
det naturlig å gå ned fra 1 000 til 25–30 lagringsplasser.
Nå er brigadestrukturen nede på tre–fire, og
det er naturlig å tenke nytt. Vi har også fått
helt andre krav til reaksjonsevne. Tidligere hadde vi
mobiliseringstider på inntil seks måneder. Nå er
det enkelte elementer i Hæren vår som skal kunne
reagere på få dager.

Jeg tror dessverre at vi
aldri vil komme i den situasjon at vi vil være
uten et forsvar i forandring. Jeg tror tvert imot at Forsvaret,
som næringslivet, må utvikle endringskompetanse
og sørge for at de investeringene som gjøres, i
det minste kan omsettes i et marked når vi ikke
trenger dem lenger.

 Disse investeringene har vært vel
anvendte penger. Vi sparte betydelig på å gå ned
fra 1 000 lagringssteder til 25–30. Beslutningen ble
tatt for ca. ti år siden, da vi hadde en helt annen forsvarsstruktur
enn i dag. Vi vil fortsatt trenge en rekke av disse containerne, ikke
minst til de internasjonale styrkene og de styrkene som skal kunne
settes opp raskt med materiell. Om vi i det hele tatt
får et overskudd av disse containerne, er for tidlig å si.
Hvis vi får det, kan de selges.

Poenget mitt er at dette var en riktig investering
da den ble foretatt. Den ble foretatt ut fra økonomiske
kriterier. Vi vil også i fortsettelsen sørge
for at våre investeringer har en lengst mulig
varighet, og at det er best mulig økonomisk tenkning som
ligger bak. Det utelukker ikke at vi kan måtte
selge ting etter hvert som vi får andre behov,
men da skal det selges i et marked til best mulig pris.

