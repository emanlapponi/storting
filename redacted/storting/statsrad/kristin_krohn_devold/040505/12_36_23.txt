 Det korte svaret er ja.

Forsvaret har helt siden 1991, i 13 år,
systematisk overvåket skyte- og øvingsfeltene
for metallforurensning. Hensikten har nettopp vært
fortløpende å kunne iverksette
tiltak for å begrense eventuelle miljøpåvirkninger.
Årets rapport, som er den 13. i serien av overvåkningsrapporter,
viser at Forsvaret tar denne type miljøarbeid
på alvor.

For å sikre en faglig og uavhengig
vurdering er utarbeidelsen av disse årlige statusrapportene
gjort av Norsk institutt for vannforskning, NIVA.

Fleksible og hensiktsmessige skyte- og øvingsfelt
er nødvendig for å kunne drive effektiv utdanning
og trening, og er dermed en nødvendighet for vår
forsvarsevne. Men det er for meg veldig viktig at Forsvaret på en
god måte klarer å balansere
den miljøbelastningen skyte- og øvingsfelt representerer,
opp mot behovet for samøvde og samtrente avdelinger.

Derfor har Forsvaret i lang tid overvåket
og iverksatt tiltak for nettopp å begrense
miljøpåvirkninger i skyte- og øvingsfelt.

Så langt er 25 skyte- og øvingsfelt
overvåket. Prioriteringen er basert på erfaring
for hvor det kan være forurensning.
Det vurderes konkrete tiltak på åtte
av i alt 25 felt, herunder bl.a. installasjon av filteranlegg som
binder løste metaller, revegetering for å redusere
erosjonsfaren og tilpasning av måleområder for å unngå fragmentering av
prosjektiler. Fokus har vært på feltene med indikasjon på forhøyede
avrenninger, nettopp med basis i rapportene.

For skytebaner spesielt er det i
Forsvarsdepartementets miljøhandlingsplan satt en målsetting
om å avrenningssikre 50 pst. av disse innen
utgangen av 2006. Et av tiltakene er miljøsanering, som
går ut på å fjerne eksisterende skytevoller
med sand og prosjektiler og erstatte disse med avrenningssikre voller.
Samtidig vil bruken av blyholdig håndvåpenammunisjon
bli redusert.

Eksisterende skyte- og øvingsfelt
er etablert over en lang periode og
før forurensningsloven trådte i kraft. De nye
feltene derimot, herunder det nyetablerte Regionfelt Østlandet,
er underlagt konsesjon med krav om utslippsbegrensende
tiltak til luft, vann og grunn.

Statens forurensningstilsyn gav i sin utslippstillatelse av
18. mars 2004 for RØ adgang til utslipp av begrensede mengder tungmetaller
til vann og grunn innenfor feltets yttergrenser.

Ved RØ har Forsvaret etablert et
betydelig program for kontinuerlig å kunne overvåke
miljøet. Feltet er etablert med tanke på å forebygge
utslipp, ved at skytevollene er konstruert slik
at tungmetaller fanges opp før de kommer ut i naturen.
Vi øker også bruken av simulatortrening
for å spare utendørsmiljøet så mye
som mulig, selv om det aldri kan erstatte skytetrening.
Totalt sett føler jeg derfor at vi har imøtekommet
det som er spørrerens intensjon.

