  I mitt brev til forsvarskomiteen av 10. november
2004 ble det nærmere redegjort for hvordan en økning i den øvelsesrelaterte
aktiviteten antas å ville kunne påvirke lønnsutgiftene i Forsvaret.

Et sentralt mål med omstillingen av Forsvaret
er å heve kvaliteten og styrke den operative evnen i Forsvarets
avdelinger og enheter, og det betinger økt trenings- og øvingsaktivitet.

Økt øving er en ønsket utvikling og en prioritert
satsing i omstillingen av Forsvaret. Samtidig blir det mindre klare
skiller mellom trening og øving, og store øvelser erstattes ofte
av mer spesifikke treningsaktiviteter. Det kan gjøre det vanskelig
å finne direkte sammenlignbare tall over tid. Flere variabler inngår
når totalutgiftene knyttet til Forsvarets øvelser skal beregnes.
Som jeg redegjorde for i mitt svar til komiteen, er det derfor vanskelig
å gi et presist svar på alle kostnadene i forbindelse med øvelser. Noen
ganger vil øvingsaktiviteter kunne medføre økt vedlikeholdsbehov,
og det kan gi økte kostnader til overtid og mindre muligheter for
avspasering.

Øvingstillegg er likevel en god indikator på
utviklingen i øvingsvirksomheten. Innhentede oversikter for perioden
2001-2004, som spørsmålsstilleren tar opp, viser en økning i øvingstillegg
på ca. 40 pst. - fra 307 mill. kr til 438 mill. kr.

Tallene er innhentet fra Forsvarsstaben, som
oppgir at tallene gjelder regnskapsmessige posteringer på lønnsartene
«øvingstillegg» og kun kan betraktes som en indikator på utvikling
av utgifter relatert til øvingsvirksomhet. Sjøforsvarets øvingsutgifter
omfattes ikke av dette tallmaterialet.

Forsvarets Forskningsinstitutts vurdering av
utviklingen i øvingsdøgn for 1994-2003 bekrefter at det har vært en
ønsket og betydelig økning i antall øvingsdøgn pr. befal fra 2001
til 2003. Dette er også en naturlig konsekvens av omstillingen,
ved at andelen operativt befal øker, mens andelen befal i støttevirksomhet
nedskaleres. Øving og trening er også en direkte forutsetning for
deltakelse i internasjonale operasjoner, og for at avdelingene skal
kunne redusere sin reaksjonstid.

Generelt er kostnadene knyttet til øving i
stor grad knyttet til problematikken med variable tillegg. Som Stortinget
er vel kjent med, bl.a. gjennom behandlingen av St.prp. nr. 42 for
2003-2004, er det en overordnet målsetting å forenkle lønnssystemet
og redusere andelen variable tillegg.

Forsvarsledelsen ønsker i større grad et fastlønnssystem
med større forutsigbarhet både for Forsvaret og for den enkelte.
Endringer i lønnssystemet, derimot, er en forhandlingssak.

Jeg er derfor glad for at en enstemmig komite
i Innst. S. nr. 234 for 2003-2004 understreker nødvendigheten av at
det store antall kompensasjonstillegg gjennomgås og endres. En slik
støtte fra Stortinget er selvsagt viktig for forsvarsledelsen i
de forhandlinger som føres.

