  Jeg vil først si at jeg er glad for spørsmålsstillerens
engasjement i nettopp å husholdere med kroner og øre. I disse tider
tror jeg det er vel verdt å minne om.

Jeg vil likevel understreke at Forsvarets eiendom
på Haslemoen ble utrangert og overført til Forsvarsbyggs avhendingsprosjekt
Skifte Eiendom 1. august 2004 for salg. Salg er altså målsettingen,
men det vil ta litt tid før salget er gjennomført. Forsvarsbygg
opplyser at salget etter planen skal gjennomføres i løpet av første
halvår 2005.

I mellomtiden er det riktig, som spørsmålsstilleren
er inne på, at det er inngått flere midlertidige avtaler med ulike
private leietakere om leie av deler av leiren. Den tidligere militærleiren
er dermed i delvis bruk inntil salg blir gjennomført.

Forsvarbygg opplyser i brev av 2. februar 2005
at deres inntekter fra utleie av Haslemoen utgjorde 3,2 mill. kr
i 2004. I tillegg var 1,1 mill. kr utestående på grunn av for sen
fakturering. Faktura ble sendt i desember, men på grunn av uenighet
med den aktuelle leietaker om det faktisk leide arealet rakk Forsvarsbygg
ikke å få inn innbetalingen før årsskiftet. Jeg finner det litt
unaturlig å gå nærmere inn på den konkrete uenighetssaken, men henviser til
at uenighet om leiebeløpet nå blir håndtert i en dialog mellom Forsvarsbygg
og leietakeren.

Forsvarsbygg understreker likevel at sen fakturering skal
unngås, men at det i dette tilfellet ikke innebærer noe økonomisk
tap for Forsvaret. Det blir et spørsmål om periodisering, og dermed
hvilket år inntekten blir regnskapsført.

Det er viktig å utnytte Forsvarets eiendommer
økonomisk og skape inntekter. Det er også viktig at nedlagte militærleirer
som Haslemoen ikke blir stående tomme i salgsfasen. Dermed unngår
vi skadeverk og annen forringelse på bygninger og utstyr, som lett
kan inntreffe dersom leiren ikke er i bruk. Aktivitet betyr at eiendommen også
framstår som mer attraktiv for kjøpere.

Totalomfanget av ekstern utleie av utrangert
eiendom fra Forsvarsbygg er svært begrenset, og leietiden er i hovedsak
av kort varighet. Forsvarsbygg opplyser i nevnte brev at de samlede
inntekter av slik utleie i 2004 utgjorde 19 mill. kr. Dette er 2
mill. kr mer i inntekt enn prognosen på 17 mill. kr. Så i dette
tilfellet har i hvert fall utviklingen gått i riktig retning.

