  Både forsvarsledelsens og Forsvarsdepartementets
syn er at det klart mest ønskelige er å kunne fortsette å øve og
trene mye, men få en mer hensiktsmessig fordeling mellom fastlønn
og tillegg, fordi Forsvaret rett og slett har forandret seg ganske
dramatisk, fra et forsvar med store støttefunksjoner til et forsvar
med mye mer operativ virksomhet, der det å øve og trene ute i felt
faktisk er normal hverdag og ikke noe særskilt. Det betyr at spørsmålsstilleren her
er inne på noe veldig sentralt. Hvis man i framtiden ikke får til
noen tilpasninger av tilleggssystemet, slik forsvarsledelsen arbeider
for, kan man komme i den situasjon at den enkelte forsvarsgren på
et eller annet tidspunkt vil velge ikke å ha så høy øvingsaktivitet
som man ønsker, rett og slett fordi kostnadene blir uforholdsmessig
store. Her har man en felles utfordring. Men jeg har fortsatt den tillit
til Forsvarets ansatte og offiserer at man ikke ønsker det som et
sluttresultat, og at det derfor vil kunne utvises nødvendig fleksibilitet
i pågående forhandlinger.

