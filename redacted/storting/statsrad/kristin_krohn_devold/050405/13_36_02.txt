 Jeg vil bare bekrefte at interpellantens intensjoner med og interesse for festningsverkene er i overensstemmelse med det som gjør seg gjeldende i Forsvarsdepartementet.




Det er selvfølgelig også riktig, som interpellanten stiller spørsmål om, at de nasjonale festningsverkene ikke skal selges, selv om de pr. i dag er organisert som en enhet i Skifte Eiendom. Situasjonen var at all eiendom som skulle ut av Forsvarets bruk, ble overført til Skifte Eiendom. Men det er altså ikke all eiendom som skulle ut av Forsvarets bruk, som av den grunn skal selges. De nasjonale festningsverkene er det besluttet i Stortinget at staten fortsatt skal eie, og det ser jeg meget positivt på. Derfor ble altså Nasjonale Festningsverk i juni 2002 etablert som en egen enhet innenfor Skifte Eiendom. Som jeg også var inne på i mitt hovedinnlegg, var en av intensjonene å få samlet den kulturforvaltningskompetanse som fantes i andre deler av Forsvarsbygg, og den kompetansen som her gjør seg gjeldende i forhold til festningsforvaltning. Målsettingen er akkurat som interpellanten er inne på, å åpne for en positiv bruk, slik at dette kommer flest mulig til gode.




Jeg har ingen andre ambisjoner enn å informere Stortinget i detalj om alt man er opptatt av i denne sammenheng, og benytter denne anledningen til å gi de opplysninger som har vært etterspurt. Jeg gleder meg til at Moderniseringsdepartementet kommer med sin varslede sak i år, slik at også en del av de framtidige avklaringene som vi er interessert i å få på plass, kan komme på plass, og da i samforståelse med Stortinget.




Når det gjelder et helt konkret spørsmål fra interpellanten knyttet til forholdet mellom reserveoffiserene og Forsvarsbygg, går ikke det direkte på temaet i dagens interpellasjon. Jeg vil derfor melde at jeg gir gjerne ytterligere opplysninger om det etter å ha innhentet mer detaljer fra etaten Forsvarsbygg, og vil komme tilbake til det ved en senere anledning.




