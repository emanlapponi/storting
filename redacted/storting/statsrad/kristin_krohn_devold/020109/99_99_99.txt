 Forsvaret står foran sin største
omstilling i nyere tid. Omstillingen medfører store endringer
i forsvarsstrukturen, også for det materiellet
som Forsvarets avdelinger benytter. Som følge av at avdelinger
legges ned samtidig som nye opprettes, opplever man at det blir
behov for å anskaffe nytt materiell, men også at
det blir behov for å avhende materiell som det er overskudd
på. En type materiell i overskudd er beltevogner
av typen BV 202. Det skal derfor være avhendet
ca. 2 000 beltevogner av denne typen innen utgangen av året.

Før avhendingen ble iverksatt
i fjor, rundt april/mai, ble flere avhendingsmetoder vurdert.
Som eksempel kan jeg nevne salg til NATO
og PFP-land, tilbud om vogner til hjelpeorganisasjoner og offentlige
etater, salg på auksjon til privatpersoner og
salg til oppkjøpsfirmaer for destruksjon. Konklusjonen
basert på disse vurderingene var at tilbud om vogner til
hjelpekorps, organisasjoner, offentlige etater osv., i kombinasjon
med salg til firmaer for påfølgende opphugging,
var å foretrekke.

Fra Forsvarets side ble det tidlig
i 2001, rundt januar/februar, inngått kontrakter
med ulike opphuggingsfirmaer for destruksjon
av beltevogner for året 2001. For inneværende år
skal det inngås nye kontrakter.

I fjorårets kontrakter for opphugging
var det ikke gitt anledning til å ta ut komponenter
for videresalg. Dette er imidlertid et forhold som vil bli vurdert
på nytt når det nå skal inngås
nye kontrakter for opphugging.

Parallelt med opphuggingen har Forsvaret mottatt
flere søknader om overtakelse av beltevogner fra privatpersoner
og forskjellige organisasjoner og offentlige etater. Det bør
derfor bemerkes at beltevognene er laget for å ta seg fram
i vanskelig terreng sommer som vinter. Det kan antas
at eventuelle private kjøpere vil benytte vognene utenfor
vei, noe som kunne medføre forventning om assistanse
fra Forsvaret til eventuell fjerning av havarerte vogner.
Videre har departementet lagt vesentlig vekt på miljøhensyn
og ønsket om å verne naturen for uønsket ferdsel
med motorkjøretøyer. Blant annet av den grunn har
det vært vurdert som lite ønskelig at
privatpersoner blir gitt anledning til å anskaffe beltevogner
fra Forsvaret.

Jeg har derimot ingenting imot at organisasjoner,
museer, hjelpekorps, turistforeninger, offentlige etater og andre
som har de nødvendige tillatelser til motorferdsel i utmark,
kan få overta vognene til en nærmere avtalt pris.

 Det er klart at sittende statsråd
må forholde seg til forpliktende, inngåtte kontrakter,
og derfor nevnte jeg også ganske konkret
når disse kontraktene var blitt inngått i fjor.
De kontraktene som var inngått for opphugging av beltevogner
i 2001, tillot ikke at komponenter ble tatt ut for videresalg.
Forsvaret har betalt de opphuggingsfirmaene man har kontrakt med,
et beløp for hver vogn som ble destruert. Dersom disse
firmaene skulle ta ut komponenter for videresalg, ville dette ha
medført en høyere huggepris på grunn av
merarbeid. Dette ble derfor den gang ikke vurdert som interessant.

Departement har nå fått henvendelser
der man anmodes om å endre dette forholdet. Det
vil derfor bli gjort en fornyet vurdering av muligheten for å ta
ut komponenter for videresalg for de opphuggingskontrakter man skal inngå for
2002. Jeg tenker da på komponenter til veteranbiler og
biler som benyttes i motorsport, f.eks. motorer og girkasser. Videre
har Forsvaret reservedeler og komponenter på lager som
skal selges for å oppnå et best mulig totalresultat.

Jeg oppfatter derfor at deler av de gruppene
som representanten Bredvold ønsker å ta
hensyn til, kan hensyntas innenfor det svaret
som jeg nå har gitt.

 Jeg kan bekrefte at representanten Bredvold
og jeg har den samme motivasjon når det gjelder å gi
Forsvaret høyest mulig inntekter av de komponenter
vi må selge som en følge av omstruktureringsprosessen.
Det vil derfor for de kontraktene man skal inngå framover,
bli foretatt en slik helhetsvurdering som Bredvold etterlyser. Men
vi må også, slik som vi vurderte det i fjor, få lov
til å ta tilstrekkelig hensyn til miljøpolitiske
vurderinger når vi skal konkludere for helheten. Det vil
altså bli anledning til å komme tilbake til spørsmålet.





                

 Jeg vil innledningsvis få si
at jeg setter stor pris på spørsmålet.
Som representanten Leif Lund peker på, er Forsvaret i gang
med den største omstillingsprosessen i nyere tid, og da
setter jeg pris på den omtanke for usikkerhet og slitasje
som ligger bak spørsmålet.

Det er bred politisk enighet om at betydelige
reduksjoner i personellkorpset er en forutsetning for å lykkes med
omstillingen. Hittil har om lag 2 100 ansatte fått innvilget
søknader om frivillig avgang, og så langt har ingen
blitt sagt opp som følge av omstillingsprosessen. Behovet
for trygghet står sentralt. De personellpolitiske virkemidlene
som er stilt til disposisjon for Forsvaret for å stimulere
til frivillig avgang, gir meg tro på at vi vil kunne nå målsettingen
om 5 000 færre årsverk i Forsvaret
i løpet av inneværende planperiode uten å bruke
oppsigelser.

Svært mange av de som forlater Forsvaret,
har kompetanse og ferdigheter som etterspørres i arbeidsmarkedet
for øvrig. Både samfunnsøkonomisk
og ut fra et personellpolitisk perspektiv er
det svært viktig at en størst mulig andel av det
personellet som forlater Forsvaret, fortsetter
i produktiv virksomhet, i eller utenfor staten.

I omstillingsprosessen er organisasjonenes
positive medvirkning og innsats avgjørende for de resultater
som nås. Jeg er derfor opptatt av å lage gode
møteplasser mellom arbeidsgiver
og ansatte på alle nivåer.
Det er viktig at omstillingsarbeidet ikke først
og fremst oppfattes som en belastning, men bidrar til å utløse
ny kreativitet og til å gi den enkelte medarbeider nye
muligheter og nye utfordringer.

Forsvaret har etablert gode
rutiner for kontakt og kommunikasjon med personellorganisasjonene
og den enkelte i omstillingen. Jeg nevner spesielt Ressursorganisasjonen
for Forsvaret, som skal bistå linjeorganisasjonen i forbindelse
med nedbemanningen med rådgivning, kurs og støtte både
til den enkelte og til ledere på alle nivåer.

Statistikken
over sykefravær i Forsvaret viser at den i gjennomsnitt
for alle personellkategorier ligger vesentlig lavere enn
i samfunnet for øvrig. Tallmaterialet viser en økning
på 1 pst. fra 1999 til 2000, mens statistikken
for første kvartal 2000 og første kvartal
2001 indikerer en nedgang. Tallmaterialet er mangelfullt. Vi har
imidlertid så langt ikke indikasjoner på at
omstillingen har påvirket sykefraværsstatistikken.

Omstilling skaper usikkerhet, både
hos ansatte og i berørte lokalsamfunn. Denne usikkerheten
kan neppe elimineres, men vi må redusere den ved differensierte
tiltak. For å skaffe et best mulig beslutningsgrunnlag
for å vurdere hvordan Forsvaret kan ivareta personellet
i en omstillingsfase, gjennomfører vi nå undersøkelsen «Arbeidsplassen
som helsefremmende arena» i samarbeid mellom
Forsvarets sanitet og Universitetet i Oslo. Formålet med
denne undersøkelsen er å kartlegge hvilke kjennetegn
ved den enkelte ansatte og ved arbeidsplassen som kan være
risikoskapende eller beskyttende i forhold til psykisk
helse, velvære og trivsel under omstillingen.

 Jo, jeg gleder meg sammen med representanten
Leif Lund over at vi har lavt sykefravær i Forsvaret. En
av grunnene til det er at Forsvarets ansatte har en betydelig grad
av idealisme knyttet til det arbeidet de utfører. Og mitt
mål er at Forsvaret fortsatt skal være
en attraktiv, meningsfull og utfordrende arbeidsplass for mange
tusen ansatte. Disse vil oppleve betydelige endringer i sin tjeneste
når Forsvarets personellkorps skal reduseres med om lag
25 pst. Det betyr at vi må bli flinkere til å prioritere,
men også flinkere til å fjerne unødige
gjøremål. Men det betyr også at
vi må være flinkere til å sørge
for at vi har et rett tallgrunnlag, og jeg skal gjøre mitt
for at de manglene vi har i dag, i størst mulig grad kan
rettes opp i tiden framover.

 Det kan jeg ikke svare på på stående
fot, men det jeg kan si, er at vi nå har sagt at helse, miljø og
sikkerhet, herunder arbeidsmiljøspørsmål
relatert til omstilling og sykefravær, skal være et
ansvar tillagt ledelsen på alle nivåer
i Forsvaret. Vi har også sagt at de lokale arbeidsmiljøutvalg
med deltakelse fra arbeidsgiver og
ansatte skal ha som oppdrag å bistå med at lovens
forutsetninger om et fullt forsvarlig arbeidsmiljø ivaretas.
På sentralt nivå har Forsvarets
hovedarbeidsmiljøutvalg omstillingen i fokus, og utvalget har
bl.a. vedtatt at Forsvaret skal fremstå som en foregangsbedrift
når det gjelder helse, miljø og sikkerhet
i omstillingsprosessen. Det burde også gi føringer
på hvordan Forsvaret opptrer i det spørsmålet
som representanten reiste.





                

 Gjennom behandlingen av St.prp. nr. 45 for
2000-2001 vedtok Stortinget at ni artillerifort og seks undervannsanlegg
skal «legges i møllpose», eller
langtidslagres.

I Innst. S. nr. 342 for 2000-2001 anførte
forsvarskomiteen følgende:

«Komiteen
forutsetter at dagens stasjonære kystartilleri
videreføres foreløpig til 2010, basert på langtidslagring
i «møllpose» for mobiliseringsforsvaret.
Dette omfatter 6 stk. 75 mm artillerifort, 3 stk. 120 mm artillerifort,
3 kontrollerbare minefelt og 3 torpedobatterier. Styrkeproduksjonen
opphører.»

Forsvarsdepartementet har ledet en arbeidsgruppe
for å utrede praktiske løsninger for langtidslagring,
i tråd med Stortingets vedtak. Basert på anbefalingene
fra arbeidsgruppen har jeg bedt Forsvarets militære organisasjon
og Forsvarsbygg om å iverksette langtidslagring
av stasjonære kystartillerianlegg ut fra to hovedkrav.
For det første skal det være
mulig å regenerere anleggenes hovedvåpen, og for
det andre skal det være mulig å regenerere
Sjøforsvarets kompetanse ved behov. Hovedvåpnene
skal lagres uten varig forringelse fram til 2010, og det skal føres
tilsyn med disse. Personell av alle kategorier med kompetanse
på hovedvåpnene skal kunne identifiseres og innkalles
ved behov. Dette innebærer at avdelingene ikke
lenger vil representere ordinære mobiliseringsavdelinger,
og at all styrkeproduksjon skal opphøre straks.

 Det vil antakeligvis variere
over tid hvor lang tid det tar å innkalle det personellet
som har kompetanse til å betjene det aktuelle fortet – hvis
det var det spørsmålet dreide seg om. Det er mulig jeg
har misforstått – da kan vi rette opp i det.

Men for alle praktiske formål
må det, slik arbeidsgruppen nå har tolket det
og bedt Forsvarets militære organisasjon og Forsvarsbygg
iverksette tiltak basert på det, være
opp til forsvarssjefen å vurdere hvor stort behov han har
for personell når det gjelder oppsyn med anleggene og herunder også den
tid det skal ta i praksis å innkalle det relevante personell
som skal betjene disse fortene.

 Det har jeg ikke noen konkret
tidsangivelse på. Det som har vært Forvarsdepartementets
oppdrag til Forsvarets ledelse, har vært å stille
oss i stand til å kunne regenerere anleggenes hovedvåpen
og at det skal være mulig å regenerere
Sjøforsvarets kompetanse ved behov, og at dette skal være
mulig fram til år 2010.

Når det gjelder det helt konkrete
spørsmålet om hvor lang tid det vil ta å mobilisere
anleggene, har jeg ikke et svar på det på stående
fot. Men det kan jeg kan bringe videre til forsvarssjefen, for å kunne
komme med en ytterligere konkretisering ved en senere anledning.

