 For å møte framtidens
kompetansekrav og krav til personellstruktur er det nødvendig
med jevnlig evaluering av Forsvarets utdanningssystem.
Det framgår av rammene for forsvarssjefens militærfaglige
utredning. Det er nødvendig å vurdere om kompetansen
i større grad skal samles for å skape slagkraftige
kompetansemiljøer, eller om dagens system er å foretrekke
og kan videreutvikles.

Krigsskolene skal særlig fokusere
på militære fagområder der det ikke
eksisterer dekkende sivile tilbud. For at Forsvarets utdanningssystem
skal bidra til kostnadseffektivitet i Forsvaret, er det nødvendig å kontinuerlig vurdere
hva som vil være hensiktsmessige løsninger
i framtiden, bl.a. basert på endret elevtall,
nærhet til andre kompetanseinstitusjoner, nærhet
til den operative virksomheten osv.

Når det gjelder medieoppslagene om
flytting av krigsskolene som det vises til, er det ikke
riktig at det eksisterer planer fra forsvarssjefen om flytting av
krigsskolene. Det som imidlertid er riktig, er at forsvarssjefen
er gitt vide fullmakter til å utrede og kostnadsberegne
eksisterende og alle andre tenkelige alternative
måter å organisere Forsvarets virksomhet på,
herunder også utdanningsvirksomheten og krigsskolene.

En slik generell og åpen tilnærming
er nødvendig for å framskaffe et helhetlig bilde
av kostnader knyttet til Forsvarets virksomhet. Det er en del av
forsvarssjefens prosess, og det vil lede fram til hans
militærfaglige anbefaling i desember, som igjen vil være
et grunnlag for departementets planarbeid.

Jeg tar sikte på å presentere
Regjeringens fireårsplan for
Forsvaret våren 2004. Jeg har imidlertid gjort det helt klart
at jeg ikke ser det som hensiktsmessig å foreslå flytting
av krigsskolene i den planlagte fireårsproposisjonen.

 Forsvaret er i sin natur desentralisert fordi
vi nå vektlegger å flytte ressurser fra administrativt nivå til
operativt nivå. De operative enhetene i Forsvaret ligger
rundt omkring i Norges land, og svært mange av dem ligger
i Nord-Norge.

Jeg har begynt den nedbemanningen som vi står
foran i Forsvaret – vi skal nedbemanne 5 000 mann – med
nettopp å halvere forsvarsledelsen i Oslo. Vi
har nå en ny forsvarsledelse
på 800 personer, mens det før var 1 600, og
det har skjedd i Oslo.

Når det er sagt, vil jeg si at kontakten
med våre tre største byer
er viktig. Krigsskolen har en like rotfestet tilhørighet
i Oslo, overfor Oslos befolkning, som Luftkrigsskolen har i Trondheim
og Sjøkrigsskolen har i Bergen. Nettopp det at
jeg er godt fornøyd med situasjonen slik den
er i dag for krigsskolene våre, gjør at jeg ikke har noen
planer om å benytte dem i en desentraliseringsmodell.

