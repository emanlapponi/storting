 Som representanten Rudihagen klart understreket,
er Forsvarets logistikkorganisasjon sitt lager på Hovemoen
et moderne lager som har bidratt til betydelige effektiviseringsgevinster
for Forsvaret. I tråd med forsvarskomiteens merknad i Innst.
S. nr. 234 for 2003-2004 vil de positive erfaringene fra driften
av lagervirksomheten ved Hovemoen i framtiden også bli
anvendt i andre deler av Forsvaret der det er hensiktsmessig.

Stortinget har ved flere anledninger påpekt
viktigheten av at Forsvarets logistikkorganisasjon når
de omstillingsmål som er satt både for inneværende
og neste langtidsperiode. Det er avgjørende for å kunne
lykkes med den videre moderniseringen og omstillingen av Forsvaret.
Det er også avgjørende for å få frigjort
tilstrekkelig med midler til aktivitet i forsvarsgrenene og til
investering, såkalt satsing på Forsvarets spisse
ende.

Derfor foregår det nå et
målrettet og konstruktivt arbeid for å få til
en mest mulig kostnadseffektiv organisering av logistikk og støttevirksomheten,
akkurat slik som føringene fra Stortinget tilsier.

En økning i relevansen og kvaliteten
på den støtte fra logistikkorganisasjonen som
skal ytes til Forsvarets operative struktur, skal ikke minst oppnås
ved å utnytte synergieffektene internt i og mellom forsvarsgrenene.
Det vil også bety en betydelig tilpasning i lagerstrukturen som
følge av endrende krav og behov som gjør seg gjeldende
for å kunne understøtte operative styrker.

Jeg vil likevel understreke at i tråd
med Stortingets merknad i Innst. S. nr. 234 vil Hovemoen opprettholdes som
lager, men med en størrelse og bemanning tilpasset Forsvarets
behov, akkurat slik komiteen gav uttrykk for.

Svein Flåtten hadde
her overtatt presidentplassen.

  Jeg er selvfølgelig enig med representanten
Rudihagen i at å sentralisere med den ene hånden
og desentralisere med den andre hånden ikke er rasjonalt.

Det jeg vil understreke, er at den omstillingen
som skjer i Forsvaret nå, består i å krympe
ganske kraftig på støttestrukturen og satse mer
aktivt på den operative siden, bl.a. med nye fellesinstitusjoner
som skal betjene både hær, sjø og luft.
I forhold til Lillehammer-distriktet betyr det at Hovemoen, som
primært er et lager, vil vi ha mindre behov for i forhold
til tidligere volum, rett og slett fordi mange av leveransene i
framtiden vil gå direkte fra leverandør til bruker
og ikke via et mellomlager. Men Lillehammer-området får
også en positiv effekt av det som skjer på den
andre siden, og da tenker jeg på Jørstadmoen,
som altså er en ny felles kommando- og kontrollinformasjonssystemenhet
for hele Forsvaret, både hær, sjø og
luft, og som vil være et typisk vekstområde for
Forsvaret. Så i forhold til Lillehammer-regionen blir man
altså med på både det som skal skje av
vekst og nysatsing og den nødvendige nedbyggingen og krympingen som
skjer på støttevirksomheten, dog ikke nedlegging.

  Jeg vil først begynne med å si
at jeg har betydelig forståelse for de ansattes situasjon
i Forsvaret. Når Stortinget har pålagt Forsvaret å nedbemanne
personellet med 5 000, er det en betydelig utfordring for
de ansatte, både de som jobber i logistikkorganisasjonen
og de som jobber i øvrige del av Forsvaret. Vi står
i den situasjon at tidsfristen for å nå bemanningstallet
er 31. desember 2005. Det er ett år til, og nå er
det altså logistikkorganisasjonen og støttestrukturen
som skal ta sin del av nedbemanningen. Det betyr at vi må ha
stor forståelse for de ansattes situasjon. Men det fritar
oss ikke fra å løse oppdraget, og den utredningen
som skjer i regi av FLO nå, den skjer jo nettopp på oppdrag
av Stortinget, fordi Stortinget har sagt at også FLOs omstilling
må skje for å få den ønskede
overføring av ressurser fra støttesiden til operativ
side. Jeg kan derfor bare si at Stortingets klare merknad, nemlig
at Hovemoen som lager skal bestå tilpasset Forsvarets behov,
står fast, men Forsvarets behov betyr altså en
mindre dimensjon enn i dag fordi mange av de kjente lagerfunksjonene
faktisk forsvinner.

