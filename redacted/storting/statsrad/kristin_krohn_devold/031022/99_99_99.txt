 I St.prp. nr. 53 for 2002-2003 orienterte
Regjeringen i vårsesjonen
Stortinget om forberedelsene
til omstillingen av FLO fase 3. I innstillingen
fra komiteen, Innst. S. nr. 232 for 2002-2003, merket
komiteen seg at departementet
hadde iverksatt forberedelsen
av en rekke tiltak, herunder
overgang til divisjonsstruktur
med virkning fra 1. januar 2004. Komiteen
uttrykte også at den var tilfreds
med at omstillingen av FLO lå foran
tidligere presentert
tidsskjema.

Det ble videre påpekt
som viktig å opprettholde
progresjonen i omstillingen av Forsvarets
logistikkorganisasjon
for å nå omstillingsmålene
for Forsvaret som helhet. Disse
målene er som kjent en kostnadsreduksjon
på 2 milliarder kr sammenlignet
med et alternativ uten omlegging
og en personellreduksjon
på 5 000 årsverk i planperioden
2002–2005.

Jeg vurderer det som kritisk
viktig at tempoet i omstillingen
av FLO opprettholdes for at Forsvaret
skal kunne realisere innsparingsmålene.
En overgang til en prosessbasert
støttevirksomhet
har representert en stor organisatorisk
utfordring med en betydelig
utredningsvirksomhet.
Det er avgjørende at tiltak
blir iverksatt løpende. Regjeringen
vil derfor om kort tid legge fram en proposisjon
for å sikre framdriften av
divisjonaliseringen, akkurat slik det ble beskrevet
i Stortinget i vår, og som Stortinget
gav sin tilslutning til. Den kommende proposisjonen
vil dreie seg om overordnede organisatoriske
endringer for å kunne iverksette
enkelte tiltak tidligst
mulig i 2004.

Jeg håper på forståelse
for at jeg ikke kan gå i detalj inn på en
proposisjon som ennå ikke
er framlagt. Men det jeg gjerne vil si, er at
den organisasjonsutviklingsprosessen
som skal innledes fra 1. januar 2004,
vil bli gjennomført etter
hovedavtalens og tilpasningsavtalens
bestemmelser om medbestemmelse.
Det tas sikte på å sette av over åtte
måneder fra eventuelle
beslutninger tas av Stortinget,
til den nye prosessbaserte
divisjonsstrukturen
i FLO fullt ut er iverksatt.

Forsvarssjefens
innspill til proposisjonen
ble drøftet med arbeidstakerorganisasjonene
den 11. september, og de sentrale
tillitsvalgte fikk anledning
til å uttale seg i henhold
til Hovedavtalen i staten.
Departementet har så langt
avholdt to orienteringsmøter
med organisasjonene, ett
av disse som et resultat av tilbakemeldinger
på utkast til den proposisjonen
Regjeringen tar sikte på å legge fram.

Igjen, uten å gå inn på detaljene
i proposisjonen, kan jeg
opplyse at implementeringen
av en prosessbasert internstruktur
i FLO skal gjøres til gjenstand for
medbestemmelse i henhold
til hovedavtalene
og tilpasningsavtalen.
Og perioden på mer enn åtte
måneder vil, etter min mening,
muliggjøre en fullstendig
lokal behandling av fase 3 i FLO.

 Jeg tror det er viktig å skille
mellom to forskjellige proposisjoner
her. Den ene er den som vi planlegger å legge
fram i slutten av denne måneden,
som rett og slett handler om overgang til divisjonsstruktur
som vi ønsker å kunne iverksette
fra 1. januar Den andre, som kommer
til våren, gjelder øvrige
spørsmål knyttet til FLO,
f.eks. dette med framtidig tilknytningsform,
hensynet til iverksetting
og gjennomføring av integrert
strategisk ledelse, totalreduksjon
i driftsutgifter osv. for neste
fireårsperiode.

Jeg vil gjerne benytte
anledningen til å gi Arbeiderpartiet
ros for det samarbeidet vi har hatt,
med hurtig tempo i de organisasjonstrinn
som er viktige for å kunne realisere
innsparingsmål senere. Og jeg kan berolige spørreren
her med at det som kommer i slutten av oktober,
rett og slett er et forslag som vi ber om å få tilslutning
til, nemlig forslaget om overgang
til divisjonsstruktur, slik
komiteen gav full tilslutning til
da det ble informert om dette, allerede
i fjor vår.

 Jeg vil også gjerne benytte
anledningen til å si at jeg
både håper og føler meg
trygg på at vi her skal finne fram til en felles
forståelse.

Jeg mener personlig
at det er viktig at organisasjonene selvfølgelig
blir hørt i henhold til hovedavtale
og tilleggsavtale, og at
opplysningene fra Forsvaret
om at det nå settes av over åtte måneder
til gjennomgang med organisasjonene
fra vi får vedtatt adgangen
til å divisjonalisere, er et ærlig ment
forslag fra Forsvarets side, nettopp for å imøtekomme
de behov som Leif Lund tar opp.





                

 Forsvaret foretar årlig
investeringer for nærmere
10 milliarder kr. Jeg forstår
at det på denne bakgrunn kan oppfattes
problematisk hvis tidligere
ansatte i innkjøpsprosjekter
i Forsvaret trer direkte
inn i stilling hos potensielle leverandører
til de samme prosjekter.

Spørsmålsstilleren
har særlig vist til spørsmålet
om karantenetid eller
karenstid for tidligere
ansatte i innkjøpsfunksjoner.
Dette spørsmålet
har vært behandlet i St.meld. nr. 11
for 2000–2001, Om forholdet mellom embetsverket,
departementenes
politiske ledelse
og andre samfunnsaktører.
Det framgår her at karenstid som innebærer
at arbeidsgiveren nedlegger
et tidsbestemt forbud mot at arbeidstakeren
tar ansettelse hos ny arbeidsgiver
eller driver virksomhet
innenfor nærmere
angitte arbeidsområder,
kan være et mulig virkemiddel
til å trekke opp klarere
grenser i forholdet mellom
statens ansatte og tunge
samfunnsaktører.

Familie-, kultur-
og administrasjonskomiteen
uttalte den gang at personellovergang
kan være problematisk «ved
at private interesser
får tilgang til sensitiv
eller strategisk viktig
offentlig informasjon».
Arbeids- og administrasjonsdepartementet
har ansvaret for oppfølgingen
av denne stortingsmeldingen
når det gjelder regler for alle statsansatte,
og arbeider med utformingen
av retningslinjer ved nettopp personellovergang.

I motsetning til i en rekke
andre land er det i Norge i liten
grad fastsatt generelle
regler i forhold til personellovergang.
Jeg mener at bruk av karenstid kan være
et aktuelt virkemiddel for å trekke
opp klarere grenser ved personellovergang.
Utveksling av personell
mellom offentlig og privat
sektor har samtidig mange
positive sider, og det er derfor viktig
at det ikke bygges unødige barrierer
mot personellovergang. I
tillegg til utforming av regelverk
og retningslinjer vil det også være
et spørsmål om moral og integritet
hos den enkelte ansatte.

I Forsvaret har vi etiske
retningslinjer for Forsvarets anskaffelsesrelaterte
virksomhet, nedfelt i det vi kaller BAF,
Bestemmelser vedrørende
anskaffelser i Forsvaret. I
dette regelverket er det
fastsatt at

«det
skal utvises særlig aktsomhet
overfor leverandører
som i løpet av den senere
tid har tilsatt personell som i løpet
av de siste to år har vært ansatt
i Forsvaret».

Dette kommer i tillegg
til regler som gjelder taushetsplikt,
habilitet og lignende.

Spørsmålet
om personellovergang er
likevel en problemstilling
jeg ønsker å se nærmere
på. I Forsvarsdepartementet
arbeides det med fastsettelsen
av et nytt anskaffelsesregelverk,
kalt ARF. I dette arbeidet vil jeg
særlig påse at de etiske retningslinjene
i regelverket ivaretar
behovet for kontroll av relasjoner
mellom Forsvarets ansatte
og leverandører,
herunder spørsmålet
om innføring av karenstid,
som vil bli vurdert. Dette arbeidet
vil også skje i nært samarbeid med Arbeids-
og administrasjonsdepartementet.

 Jeg føler meg trygg på at
Forsvaret er i stand til å sikre
seg nettopp den kompetansen.
Den måten vi nå divisjonaliserer FLO
på, gir oss f.eks. en egen investeringsenhet,
der en viktig investeringskompetanse
samles i én enhetlig divisjon.

Samtidig har vi også omorganisert
departementet. Vi har fått
både sivil og militær
kompetanse samlet i de enkelte
avdelingene, slik at folk
som har betydelig teknisk innsikt
fra brukersiden, også medvirker
til at departementets samlede
kompetanse stiger.

Jeg vil likevel si at det
spørreren her har pekt på,
at folk som tidligere har hatt stillinger
i Forsvaret eller i departementet,
plutselig møter en potensiell
leverandør i en kjøp-
og salgsituasjon, er en fare; det har jeg blitt gjort oppmerksom
på har skjedd. Det er situasjoner
vi så godt vi kan, skal forsøke å unngå for
framtiden.

 Et tilleggsmoment kan
kort være at utover det å skaffe
kompetansen selv til Forsvarets
organisasjoner
og til Forsvarsdepartementet, er
også internasjonalt
samarbeid veldig viktig. Det at vi har
fått et mye tettere integrert
NATO, der flere land som opererer sammen,
også samarbeider om innkjøpsfunksjonen,
er også med på å styrke kvaliteten
i innkjøpsleddet. Det gjør
oss til mer profesjonelle aktører,
og det vil også være en ytterligere
styrking overfor de problemstillinger som
spørreren tar opp.





                

 Forsvaret arbeider systematisk
for å bedre sikkerheten
til de vernepliktige og annet personell
for å unngå alvorlige
ulykker. Noen ganger skjer det likevel
ulykker med dramatisk utfall. Representanten
Halvorsens spørsmål
er dessverre blitt aktualisert
etter den tragiske dødsulykken
ved garnisonen i Sør-Varanger
sist torsdag.

Når en ulykke inntreffer,
tar troppsledelsen og lagkameratene
seg av den umiddelbare førstehjelp
og varsling. Alle enheter i Forsvaret
har personell med sanitetsfaglig ansvar
og kompetanse, varierende
fra sanitetssoldat til lege,
avhengig av enhetens størrelse
og organisering.

Ved en ulykke vil den skadede
få kvalifisert militær eller
sivil medisinsk hjelp så raskt som
mulig, og deretter blir den skadede
overført til det sivile helsevesenet.

Det er utarbeidet egne
handlingsplaner i Forsvaret
i forbindelse med alvorlig
personskade. I handlingsplanene
inngår varslingsrutiner,
orientering til den skadede
og de pårørende
om rettigheter og tilbud
om oppfølging. Ved internasjonale
operasjoner er det egne handlingsplaner
og medisinsk beredskap ved ulykker.
Her har vi også et omfattende
samarbeid med andre lands styrker.

Den skadedes familie
blir varslet så raskt som mulig ved
alle alvorlige ulykker,
og militær eller sivil
prest bidrar til varslingen ved dødsfall.

Ved sykehusinnleggelse
som omfatter alvorlig skade, blir
det opprettet et senter for pårørende
med både praktisk og psykologisk
hjelp til de pårørende.
Videre oppfølging
av de pårørende
skjer i forhold til deres behov og ønsker,
som kan variere.

En alvorlig fysisk
skade medfører ofte en stor
psykisk belastning. Forsvarets
mentalhygienelag
vil kunne tilby hjelp til den skadede
og de pårørende
fra psykolog eller psykiater
om ønskelig.

Ved ulykker nedsetter
Forsvaret dessuten en undersøkelseskommisjon
som bl.a. skal kartlegge ulykkesforløpet
og påpeke hva som kan gjøres
for å avverge liknende ulykker
i framtiden. Det er også alminnelig
at det iverksettes politietterforskning
i tillegg til Forsvarets egen undersøkelseskommisjon.
Det føres også en elektronisk legejournal
med automatisk overføring
av data til Forsvarets helseregister,
slik at Forsvaret over tid skal få god oversikt
over skadeomfang og risiko
knyttet til ulike virksomheter.
Forsvaret har nylig innskjerpet
kravene til forsiktighetshensyn
ved spesielt risikobetonte øvelser. Det
gjorde vi i sommer.

I Forsvaret er tiltak
for å unngå ulykker under
kontinuerlig revisjon.
Vi lærer av hvert eneste enkelttilfelle, og
vi foretar tilpasninger
etter slike.

Én ulykke er én ulykke
for mye. Jeg vil likevel avslutningsvis
minne om at den relative dødeligheten
blant norsk mannlig ungdom utenfor
Forsvaret er dobbelt så høy
som for dem som avtjener verneplikten.

 Jeg vil takke for spørsmålet
og si at dersom regelverk blir brutt,
er det klart at det bør få en eller
annen konsekvens. Et av de virkemidlene
vi har tatt i bruk, er faktisk å øke
alderen på befalet
ved visse typer funksjoner
der en har med vernepliktige å gjøre.
Erfaring kan være veldig
viktig for å unngå at man
gjør feil og opptrer i strid med regelverket. Det
kan også være slik at vi oppdager
at regelverket ikke er tydelig
nok eller strengt nok. Derav den revisjonen
vi hadde i sommer.

 Jeg synes igjen spørreren
fokuserer på to viktige
spørsmål, statusen
til de vernepliktige er ett av dem. Jeg har
i statsbudsjettet signalisert
at vi kommer til å heve sluttvederlaget
for dem som er inne til et fullt års tjeneste,
for å markere at dette er
en innsats som samfunnet virkelig
setter pris på og vil belønne.
Neste år får alle som gjennomfører
ett års tjeneste, 1 000 kr
i ekstra dimmegodtgjørelse,
men det er altså for å markere
vilje til en ytterligere
opptrapping.

Når det gjelder andre
tiltak for å redusere
ulykker, tror jeg at de tiltakene
jeg har pekt på, særlig når
det gjelder mer fokusering
på erfarent personell,
stadig revisjon av sikkerhetsbestemmelser
og det at vi lærer av hver eneste ulykke,
ved at det settes ned en ulykkeskommisjon
hver gang, er de beste tiltakene
vi kan iverksette.

Så vil jeg igjen få minne
om at det faktisk er slik at det er flere ulykker
blant ungdom utenfor Forsvaret
enn innenfor.





                

