 Tilfeldigheter vil det slik at dette spørsmålet
blir besvart 8. mai, som foruten å være
vår frigjøringsdag også er
veteranenes dag.

Jeg må innrømme at den faktiske
situasjon som ligger til grunn for spørsmålet, ikke
er helt som jeg ideelt sett ønsker meg. Spørsmålet
indikerer at vi ikke alltid er i stand til å behandle våre
krigsveteraner så godt som vi kunne ønske. Jeg
vil likevel komme med noe historikk og noen
presiseringer.

Så tidlig som i 1949 fattet den daværende
regjering en beslutning om å avslutte utdelingen av de
høyeste krigsdekorasjoner. I praksis førte dette
til at tildeling i statsråd av våre
høyeste utmerkelser for krigsinnsats
opphørte i 1951. Etter denne tid er det gjort
unntak fra hovedregelen ved tre anledninger, i 1979, i 1981 og i
1986. Unntakene dreide seg om sjøfolk i handelsflåten
og i marinen.

Jeg vil dvele litt ved den siste større
gjenopptakelse av krigsdekorering. Ved kgl. resolusjon av 24. oktober
1986 ble det besluttet å gjenoppta utdeling av krigsdekorasjoner
til krigsseilere i handelsflåten. Gjenopptakelsen hadde
sin begrunnelse i den alminnelige oppfatning at handelsflåtens
personell fortsatt ikke hadde fått den anerkjennelse
og honnør som deres innsats under krigen tilsa.

Oppgaven ble løst gjennom oppnevning
av et eget krigsdekorasjonsråd, som i perioden 1986–1991
tilrettela for utdeling av dekorasjoner til mer enn 12 000
krigsseilere. De første medaljene ble utdelt
ved en høytidelighet på Akershus festning med
H.M. Kong Olav til stede. De øvrige medaljer ble i all
hovedsak delt ut i regi av enten fylkesmann eller
ordfører. Jeg nevner det fordi det den gang ble lagt vekt
på at tildelingen av dekorasjoner skulle foregå i
verdige former.

Når det gjelder representanten Simonsens
anførsler om at utmerkelser er tilsendt i posten, og om
de søknadsprosedyrer han refererer til, går jeg
ut fra at det er Deltakermedaljen det siktes til. Denne
medaljen deles ut i et antall av 200–300 pr. år.
Dessverre finnes det ikke noe arkiv
fra tiden like etter krigen som angir hvem som
har mottatt Deltakermedaljen. Derfor har det vært nødvendig at
det fremmes en søknad. I praksis kan det være
den enkelte selv, foreninger, offentlig myndighet, leger, prester eller
pårørende. Likevel er jeg ikke
fornøyd med at medaljer og diplomer
tildeles gjennom postforsendelser direkte til den enkelte.

Denne praksisen vil nå bli endret.
I distrikter der vi har militær representasjon, vil Forsvaret
foreta utdelingen. I andre tilfeller vil ordføreren eller
en annen offentlig instans bli anmodet om å foreta en verdig
overrekkelse.

Jeg håper derfor, både
på bakgrunn av representanten Jan Simonsens initiativ
og fordi jeg faktisk er enig med ham i at dette skal behandles på en
verdig måte, at vi kan få en mer verdig tildeling
av Deltakermedaljen i framtiden.

 Deltakelse i flernasjonale operasjoner der
ulike land har ulike folkerettslige forpliktelser, eller
ulik tolkning av de samme forpliktelsene, er ingen ny problemstilling.
I enhver internasjonal militær operasjon reises dette viktige
spørsmålet, enten det er i NATOs operasjoner på Balkan eller
i operasjon Enduring Freedom i Afghanistan. Dette kalles «legal interoperability» og
løses som regel gjennom felles instrukser for
maktbruk, eller Rules of Engagement, som tilfredsstiller alle
deltakende nasjoners nasjonale og internasjonale forpliktelser, eller
ved at det på annen måte tas hensyn
til enkeltnasjoners særlige forhold. Slik er det også løst
i Afghanistan.

De norske soldatene står
under amerikansk kommando. Men Norge
har overfor USA skriftlig satt som vilkår for norsk deltakelse
at soldatene er under norsk jurisdiksjon
og ikke kan settes til oppdrag som innebærer
brudd på norsk lov eller norske folkerettslige
forpliktelser. De norske styrkene er godt trent i å opptre
i samsvar med norske internasjonale forpliktelser, og
vil derfor ikke bli gitt oppdrag eller gjøre
noe som innebærer brudd på norske
konvensjonsforpliktelser. Jeg er trygg på at både dette
forhold samt organiseringen av måten norske styrker
opererer på i Afghanistan, gjør at styrkene ikke
kommer i situasjoner der de risikerer å komme på kant
med norsk lov eller norske internasjonale forpliktelser.
Jeg vil også nevne at Forsvaret har sendt en
norsk jurist til Afghanistan som gir
råd til den norske kontingentsjefen om disse
forhold.

Representanten Haga nevner at USA ikke
er part i Minekonvensjonen. Jeg kan slå fast
at norske styrker ikke under noen
omstendigheter vil bruke antipersonellminer. Forbudet
mot bruk, som er nedfelt i norsk strafferett, gjelder også for
norske soldater i utlandet. Definisjonen av bruk er begrenset
til å omfatte fysisk utplassering, ikke det å la
seg beskytte av minefelt utlagt av andre. Dette er uttrykkelig presisert
i Ot.prp. nr. 72 for 1997-1998, som lå til grunn for loven
som gjennomførte Minekonvensjonen i norsk rett. Videre
framgår at terskelen for å bli rammet at medvirkning
til bruk er høy for militært personell som utfører
ordre. Selvsagt vil det kunne dukke opp faktiske situasjoner der
grensen ikke alltid er like lett å trekke,
men terskelen bør ikke legges så lavt
at det i praksis hindrer Norge i å delta
i flernasjonale operasjoner.

Avslutningsvis vil jeg også understreke
at selv om USA ikke er part i tilleggsprotokollene til
Genèvekonvensjonene, vil de likevel være
bundet av mange av reglene: Tilleggsprotokollene inneholder
grunnleggende humanitærrettslige prinsipper om bl.a. beskyttelse
av sivile og andre som ikke deltar aktivt i
fiendtlighetene. Mange av disse reglene må anses som sedvanerettslige
regler som alle stater er bundet av.

Jeg antar derfor at vi kan være
helt trygge på at norske soldater holder seg
til norske inngåtte konvensjoner og norsk rett.

  Modenhetsnivået til norske
soldater anser jeg for å være særdeles
høyt. Grunnlaget for den holdningen er den tilbakemeldingen jeg
får om norske soldater fra våre allierte
som vi opererer sammen med ute. Nettopp den tilbakemeldingen
jeg har fått om norske soldater fra Kosovo, og også fra Afghanistan,
om den jobben de gjør, gjør meg trygg på at det ikke
er nødvendig å innføre noen
aldersgrense. Den opplæringen vi gir våre
soldater, i tillegg til de utvelgelseskriteriene vi legger til grunn,
er tilstrekkelig.

Jeg skjønner godt at mange foreldre
er bekymret for sine barn – ungdommer – de
er jo det hele livet, selv om de er langt over myndighetsalderen.
Men jeg vil understreke at vi sender soldater basert på frivillighet,
og med den best tenkelige opplæring på forhånd.

 På det spørsmålet vil
jeg svare et klart nei. Forsvaret har generelt sett vært svært åpent
med informasjon om norsk deltakelse i Afghanistan. Det
gjelder alle bidragene våre, unntatt spesialstyrkene.
Imidlertid har presseinteressen vært størst for
spesialstyrkene. Det spesialstyrkene våre driver
på med, er bl.a. oppdrag bak fiendtlig linje og innenfor
terrorbekjempelse. Her er det en langt høyere og annerledes risiko
enn ved andre oppdrag.

I forrige tilleggsspørsmål
ble det referert til et brev fra en mor. Jeg får også mange
brev, og de brevene knytter seg i første rekke til sikkerheten
til dem vi har der nede. De vil ha jobbet tett sammen med allierte
styrker, og en del av operasjonsmønsteret og teknikkene
er slik at hvis de blir avslørt, vil man ikke
kunne benytte de samme teknikkene for fremtiden, og det vil kunne
sette liv i fare. Det er det siste denne forsvarsministeren ønsker.





                

 Først litt historikk.

Garnisonen i Porsanger ble opprettet i 1946
og bygd ut i 1950-årene. Senere ble det inngått
kontrakt med Finnmark Jordsalgskommisjon om feste av grunn til Porsangmoen
og Halkavarre skytefelt. Høyesterett fastslo i dom fra
1986 at Forsvarets bruk av Halkavarre ikke var urettmessig
i forhold til reindriften, men betinget betaling av erstatning for
ulempe og merarbeid.

Etter høyesterettsdommen
ble det etablert en erstatningsordning for inngrep i reinbeiterettigheter.
Avtalen om erstatning til reindriften er nå utløpt,
og det har siden 1996 vært ført forhandlinger
med reindriften om fornyelse av kontraktene. I mangel av andre
holdepunkter har staten i årene etter 1996 utbetalt årlig
erstatning etter de gamle satsene.

Flere av våre viktigste
allierte trener og ønsker å trene sine
styrker under krevende forhold i Norge. Moderne operasjoner er kompliserte
og involverer i økende grad avstandsleverte våpen
fra fly og helikopter. Slike operasjoner forutsetter at det kan
trenes under realistiske forhold.

Norsk deltakelse i internasjonale operasjoner
forutsetter norsk samtrening med allierte enheter. Skal vi kunne motta
alliert hjelp til Norge ved et angrep på oss,
må forholdene legges til rette for alliert øvelsesvirksomhet
i Norge, ikke minst i Nord-Norge, dette for å sikre
at tilstrekkelige allierte enheter kan operere effektivt under norske
forhold. Det er avgjørende for vår sikkerhet.

Ny våpenteknologi
har dessuten skapt nye behov. Norske F-16 fly
blir oppdatert og får våpen som kan brukes mot
bakkemål. Denne kapasiteten må øves troverdig. Det
er også viktig at vi trener sammen med dem vi
skal operere sammen med i konkrete operasjoner.

Tilgangen til Halkavarre skytefelt har vært
og er viktig for at alliert treningsvirksomhet kan legges til Nord-Norge, ikke
minst fordi Halkavarre er det eneste skytefeltet i Nord-Norge som
kan brukes for trening av det norske luftforsvarets luft
til bakke-kapasitet.

Det pågår nå en
prosess for å avklare Forsvarets fremtidige behov for bruk
av Halkavarre. Det kan være aktuelt å utvide
sikkerhetssonene rundt feltet, fordi flyene kan måtte operere
fra større høyder enn tidligere. Selve øvingsfeltet
planlegges ikke utvidet utover en eventuell mindre
tilpassing av feltgrensen i terrenget. Det vil bli holdt nær
dialog med lokale interesser, næringsinteresser og
minoritetsinteresser. I den sammenheng vil også forholdet
til norsk lovverk og forpliktelser i internasjonale konvensjoner nøye
bli vurdert. Uansett hvilke løsninger man kommer fram til
for fremtidig bruk, vil Forsvaret legge vekt på å unngå planer
og inngrep som ikke er forenlige med etablerte forpliktelser
overfor minoritetsgrupper.

 At allierte øver på Halkavarre,
er gammelt nytt. Det har skjedd før. Det er helt vanlig
at våre allierte øver sammen med Norge
i nordnorske områder, så også på Halkavarre.

Men jeg forstår representanten Lunds
syn på de medieoppslagene som har vært, for det
har vært skapt unødig uro. Det har vært
skapt et inntrykk i media av at Forsvarsdepartementet har sluttbehandlet ønskemål
fra ulike deler av Forsvaret om fremtidig bruk av Halkavarre. Så langt
har ikke prosessene kommet. Forsvarsdepartementet vil
i den videre fremdrift for det første ha god
kontakt med lokale miljøer i Nord-Norge, inkludert minoritetsinteressene.
Vi vil legge vesentlig vekt på norske forsvarsmessige
behov, og vi legger vekt – selvfølgelig – på Norges
NATO-forpliktelser, som innebærer behov også for
fremtidig trening sammen med våre allierte.

 Jeg vil være nokså tydelig
på at når det gjelder planlegging av alliert øving
i Norge, er det et norsk anliggende. At det fra russisk hold fremføres
protester, er ikke noe nytt, men det er ikke
styrende for vårt valg av forsvarsaktiviteter og øvingsaktiviteter,
det tar vi til etterretning.

Samtidig vil jeg si at de planene som vi nå ser
på i Forsvarsdepartementet, ikke dreier
seg om en omfattende utvidelse av Halkavarre, men en mulig utvidelse
av sikkerhetssonen fordi dette er Luftforsvarets eneste øvingsfelt
for luft til bakke-kapasitet, og fordi ny teknologi gjør at
flyene opererer fra større høyder – det
gjør det selvfølgelig også naturlig å se
på sikkerhetssonen.

Men det vil også i fremtiden være
de rene norske, nasjonale behov – det inkluderer også alliansens
behov – som legges til grunn for Forsvarsdepartementets
politikk for øvelser på norsk jord.





                

 Jeg forsvarer på ingen måte
ukritisk kasting av utstyr og matvarer etter øvelser. Etter øvelse «Strong
Resolve» ble det kastet både utstyr og matvarer,
men på forskjellig grunnlag.

Etter «Strong Resolve» åpnet
Forsvarets logistikkorganisasjon for at repetisjonssoldater
skulle få beholde de delene av det personlige utstyret
som Forsvaret har overskudd av. Det ble vurdert å være
en rimelig og fornuftig løsning for å avhende
overskuddsmateriellet. Ca. 1 300 soldater og befal fikk
tilbud om å overta utstyr. Om lag 1 000 soldater
og befal takket ja til tilbudet, mens de øvrige 300 leverte
materiellet tilbake.

Utstyret hadde vært i bruk under hele øvelsen.
I vurderingen av hvordan utstyret som var i overskudd, skulle avhendes,
ble bl.a. pris for vask og rens og arbeidsmengden med håndtering
av utstyret vurdert opp mot forventet salgspris. Forsvaret konkluderte
med at den mest hensiktsmessige løsningen var å destruere
utstyret. Imidlertid har jeg tidligere tatt initiativ
til at rutinene for avhending blir gjennomgått for fremtiden.
I denne sammenhengen vil også de eksisterende
rutinene for avhending av materiell i forbindelse med øvelser
bli gjennomgått. Både Frelsesarmeen
og frivillige organisasjoner vil kunne være aktuelle
mottakere av overflødig utstyr, og slike muligheter må sjekkes
bedre ut.

Når det gjelder kasting av matvarer,
stiller saken seg litt annerledes. Forsvaret kan ikke
gi bort mat som man ikke fullt ut kan innestå for
kvaliteten på. I forkant av øvelse «Strong
Resolve» ble alle avdelinger pålagt å returnere
hermetikk som ikke var åpnet, og det ble gitt
bort ca. 1 m3 hermetikk til Kong Carl Johans Arbeidsstiftelse, som
viderefordelte dette til bl.a. Kirkens Bymisjon og Frelsesarmeen.

Det ble etter øvelse «Strong
Resolve» likevel kastet matavfall, i hovedsak
skyller, altså matrester, men også noe
matvarer. Dette tilsvarte vel 100 g pr. person pr. dag. Ut
fra næringsmiddelhygienske hensyn kan det være uforsvarlig å bringe
overskuddsproviant tilbake dersom den har vært utsatt for
transport, splitting, tilsmussing, høy temperatur eller
lagring uten tilsyn under en øvelse, fordi det ville kunne
innebære en risiko å gi bort mat som ikke
fullt ut tilfredsstiller de nødvendige krav.

Det er ingen enkel oppgave å beregne
det nøyaktige forbruk av matvarer for en øvelse.
Det vil derfor også kunne oppstå situasjoner
med overskudd i fremtiden. Jeg synes likevel vi må skille
klart mellom matvarer som er holdbare, hermetikk osv.,
og matvarer som kan innebære en næringsmiddelhygienisk
risiko for konsumenten. Målet mitt skal være å minimalisere
den siste gruppen, ikke-holdbar mat, slik at minst mulig må kastes eller
destrueres etter øvelse for fremtiden.

 Her har representanten Bredvold og jeg helt
samme syn. Goodwill er en viktig verdi, og goodwillen
kan ofte ikke måles i kroner og øre
man sparer ved en handling, men den måles også ved
vilje til å ta vare på ressurser og
til å tenke helhetlige samfunnsmessige løsninger.
Derfor er jeg glad for at Forsvaret etter «Strong
Resolve» gav bort hermetikk som kom organisasjoner som
Frelsesarmeen til gode. Jeg er glad
for at overskuddsmateriell ble gitt bort til dem som hadde vært inne
til repetisjonsøvelse, selv om det var 300 personer som ikke ønsket å benytte
seg av det. Det ideelle hadde vært at også utstyret etter
disse 300 hadde blitt forsøkt gitt bort, selv om det ikke
brakte kroner direkte i kassen til Forsvaret der og da.

Jeg er helt sikker på at representanten
Bredvold og jeg har det samme utgangspunkt og den samme målsetting, og
jeg tror også at disse tingene har blitt relativt
tydelig formidlet til Forsvarets logistikkorganisasjon for fremtiden.

 Bare kort: Det forandrer
i grunnen ikke det som var mitt hovedsvar, nemlig at der
Forsvaret har overskuddsmateriell, brukt eller ubrukt,
er det optimale at man lar andre gjøre seg nytte av
det, fremfor å destruere det.

 Som en del av omleggingen av Forsvaret har
det vært lagt stor vekt på å organisere
utdanningssystemet på en mer helhetlig måte. Organisasjonsmessig
har utdanningen i Forsvaret vært preget av mange små og
driftsmessig kostbare enheter. En mer helhetlig organisering med
større geografisk konsentrasjon og økt vekt på fellesløsninger
gir rom for fremtidige økonomiske innsparinger og bidrar
til å skape mer slagkraftige kompetansemiljøer.

Som en del av grunnlagsarbeidet for St.prp.
nr. 45 for 2000-2001 ble det høsten 2000 utredet å samle
baseforsvarsutdanningen i Luftforsvaret, dvs. oppgaver med flyplassreparasjon,
vakt og sikring, brannvern og eksplosivrydding.

Rapportene fra dette utredningsarbeidet er
tidligere oversendt Stortinget som ledd i forsvarskomiteens behandling
av St.prp. nr. 45 i brev av 16. mars 2001 fra statsråd
Godal.

Luftforsvarets baseforsvarsutdanning har til
nå vært gjennomført svært spredt – på Andøya,
Bodø, Ørland, Rygge og Kjevik flystasjoner.

Ved Stortingets behandling av St.prp. nr. 45
ble det vedtatt å opprette et bakkebasert støtteinspektorat
på Rygge i løpet av 2002. I proposisjonen går
det klart fram at baseforsvarsutdanningen ville bli samlet på Rygge
og underlagt dette støtteinspektoratet.

På Rygge er nødvendige fasiliteter
allerede til stede, og Rygge fremstår som en miljømessig
egnet lokalisering. Flyttingen ivaretar dessuten forutsetningen
om å bygge opp en helhetlig baseforsvarsutdanning for Luftforsvaret.

Etter mitt syn ivaretar denne løsningen
med å flytte brannvernassistentutdanningen til Rygge de
overordnede krav til helhetlige løsninger samt bidrar til å skape
et mer slagkraftig kompetansemiljø.

Tilgjengelig infrastruktur på Rygge
tilfredsstiller kravene både hva gjelder lokaliteter
og nødvendige utslippstillatelser for å gjennomføre
utdanningen. Flyttingen anses å være i samsvar
med forutsetningene i St.prp. nr. 45 og Stortingets behandling av
denne.

Jeg vurderer det slik at en eventuell
stans i gjennomføringen vil være i motstrid
med Stortingets klare ønske om å holde
tempoplanen for de omstillingene som følger av fjorårets
behandling av St.prp. nr. 45.

På denne bakgrunn finner jeg det naturlig
at iverksettingen av denne organisasjonsendringen skjer som planlagt.

