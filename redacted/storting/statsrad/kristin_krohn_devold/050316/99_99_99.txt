  Jeg vil innledningsvis si at det er litt vanskelig å kommentere
en påstand om uttalelser fra FLO/Drift, når
man ikke er i stand til å finne noen
i FLO/Drift som vedkjenner seg denne påstanden.

Men det jeg gjerne vil si, er at hovedvedlikeholdet
av Forsvarets transportfly gjennom alle de siste ti årene
har vært ivaretatt av eksterne vedlikeholdsoperatører,
hovedsakelig hos Marshall
Aerospace i England.

Med bruk av kun én vedlikeholdsoperatør
har det imidlertid utviklet seg en slags monopolsituasjon
for dette vedlikeholdet. Dette har skapt et kostnadsnivå som
har gjort det vanskelig å gjennomføre
hovedvedlikehold av flyskrogene på et akseptabelt kostnadsnivå.
Derfor innhenter Forsvaret tilbud fra andre vedlikeholdsaktører.

Tilbudet fra det amerikanske
selskapet Derco Aerospace Inc. lå ca. 25 pst. under anbudet
fra det britiske Marshall Aerospace og muliggjorde hovedvedlikehold
på de flyene som stod for tur. På grunnlag av
dette inngikk FLO en kontrakt med Derco Aerospace Inc. i februar/mars 2004
om vedlikehold av to av Forsvarets transportfly. Før kontrakten
med Derco Aerospace Inc. ble undertegnet, gjennomførte
FLO en kvalitetskontroll av Dercos underleverandør, 2nd
Air Supply and Maintenance Center Command i Tyrkia, for å forsikre
seg om at kvalitetssystemene tilfredsstilte norske og
internasjonale krav.

Flyene vedlikeholdes etter norske
håndbøker og norske vedlikeholdsstandarder.
Som ledd i kvalitetssikringen besluttet FLO også at
det til enhver tid skal være en norsk representant
til stede ved det amerikanske selskapets
underleverandør i Tyrkia. I tillegg skal det foretas en
utvidet inspeksjon før overtakelse
av flyene.

FLOs gjennomgang etter vedlikehold
av det første flyet viste flere feil. Jeg vil
understreke at Forsvaret selvsagt har full reklamasjonsrett ved
slike vedlikeholdsarbeider. Derfor ble også alle
feil utbedret før FLO overtok flyet.

Tidligere erfaringer, både
med Marshall Aerospace i England og med SAS i Norge, viser
at det ikke er uvanlig at det finnes en del feil også etter
gjennomført hovedvedlikehold. Vedlikeholdsoperatøren
har i dette tilfellet fulgt opp alle anmerkninger fra
norsk hold, og det andre flyet vil derfor også få vedlikehold
ved Derco Aerospace Inc.

FLOs gjennomgang av flyet bekrefter for øvrig
at FLO har en meget god kvalitetskontroll, noe som sikrer høy vedlikeholdsstandard
og dermed flysikkerhet for Forsvarets fly.

Jeg vil avslutningsvis understreke at selv
om prismessige forhold er viktige, skal det aldri gå på bekostning
av flysikkerheten. Flysikkerhet har førsteprioritet i Forsvaret.
Det har vært og vil være styrende for
alt flyvedlikehold.

  Jeg er i hvert fall helt enig med spørreren
i at flysikkerhet tar man ikke lett på. Derfor
synes jeg det er veldig betryggende når direktøren
for FLO, administrerende direktør Erik Hernes, så sent
som 11. mars i et brev til departementet understreker de hovedpunktene
som jeg gjengav i mitt svar: at det er normalt at hovedflyvedlikeholdet
på Hercules skjer utenlands, at man her har valgt et amerikansk
selskap mot normalt et engelsk – dog med en underleverandør
fra Tyrkia – og at man har hatt en meget streng kvalitetskontroll
av det selskapet som fikk oppdraget, slik at alle feil
som ble påpekt, ble utbedret før FLO overtok flyene.

Jeg synes det bekrefter at den interessen som både spørsmålsstilleren
og jeg har for at flysikkerheten skal ivaretas, er fulgt opp, og
at det er det som er retningsgivende for FLOs arbeid. Jeg tar også FLOs
direktørs forsikringer om det til etterretning.

  I det siste oppfølgingsspørsmålet
kommer vi jo inn på materielle investeringer i Forsvaret
som er tatt inn i Forsvarets langtidsplan, som ble behandlet i juni
2004. Der legges det til grunn at vi henimot 2012 skal få nye
transportfly. Jeg understreker selvfølgelig det som spørreren
tar opp, behovet for at vi faktisk får nye transportfly
henimot 2012.

Samtidig vil jeg understreke at det tyrkiske
underleverandørfirmaet til det amerikanske
selskapet som har vært benyttet til disse to siste Hercules-flyenes
vedlikehold, har vist stor vilje og evne til å tilpasse
vedlikeholdsprosedyrer på fly til norsk standard. Jeg har også fått
forsikringer fra FLO om at tyrkerne har tatt de anmerkningene som kom
fra norsk side, alvorlig. Det støtter også den
beslutningen FLO faktisk tok om å sende ned norsk personell for å følge
med på vedlikeholdet. Så lenge alle
feil er rettet opp, tror jeg at vi får si oss tilfredse
med det.





                

 Også i dette spørsmålet
er det grunn til å starte med en av premissene i spørsmålsstillingen,
nemlig at Stortinget har vedtatt 337-skvadronen lokalisert til Bardufoss.
Det er ikke riktig. Stortinget forkastet i juni
et forslag fra Fremskrittspartiet
og to andre partier om å lokalisere
337-skvadronen til Bardufoss. Det Stortinget imidlertid har vedtatt,
og det er viktig – det ble anført av et flertall
i forsvarskomiteen i fjor
vår i Innst. S. nr. 234 for 2003-2004 – var følgende:

«Flertallet
mener det er viktig å ta ut synergieffekter for
ledelsen av henholdsvis 330, 334 og 337-skvadronene. Dette er vedtatt
lagt til Sola. Samtidig er det viktig med kort avstand fra patruljeområde
til base.»

Stortinget fattet derfor følgende
vedtak:

«Stortinget
ber Regjeringen lokalisere de nye enhetshelikoptrene for Kystvakten
i nord, når disse ikke er på fartøy eller
under vedlikehold av leverandør, til Bardufoss. Regjeringen
bes fremme konkrete forslag innen innfasing av de nye
enhetshelikoptrene skjer.»

Dette gjelder altså Kystvakten i nord, ikke
337-skvadronen som sådan.

Så vil jeg gjerne legge til: Som tidligere
opplyst i brev til Stortingets president av 22. november 2004 og
i brev 14. februar 2005, på spørsmål
fra representanten Korsberg, pågår det et prosjekteringsarbeid
for ulike løsninger knyttet til enhetshelikopterets innfasing,
dette for å oppnå kostnadsbesparelse ved felles
vedlikehold, felles opplæring og felles trening for hele
Forsvarets helikoptertjeneste, herunder Fregatt, Kystvakt og Redningstjeneste,
som Stortinget har forutsatt.

Forsvarsstaben har bekreftet at det pågående
arbeidet skjer innenfor rammen av Stortingets
vedtak.

Som omtalt i St.meld. nr. 4 for 2004-2005 og
i de nevnte brev til Stortinget, vil Regjeringen komme tilbake til Stortinget
med saken innen innfasing av helikoptrene, helt i tråd
med det Stortinget har bedt om.

Stortinget hadde ingen merknader til dette
ved behandlingen av Innst. S. nr. 127 for 2004-2005 til St.meld.
nr. 4 for 2004-2005 så sent som 3. mars i år.
Det anslås at innfasing vil starte med mottak av første
helikopter i løpet av 2006, og Regjeringen vil selvsagt
komme tilbake til Stortinget med saken før dette.

  Også her vil jeg tilbake
til premissene knyttet til hva som faktisk er vedtatt. Det som ble
vedtatt ved behandlingen av Innst. S. nr. 342 for 2000-2001 om omleggingen
av Forsvaret i denne fireårsperioden, var følgende:

«337-skvadronen
overføres til Sola flystasjon
i forbindelse med innføring av enhetshelikopter.»

Deretter ble det i juni i fjor gjort
følgende vedtak, som jeg refererte i mitt forrige
svar:

«Stortinget
ber Regjeringen lokalisere de nye enhetshelikoptrene for Kystvakten
i nord, når disse ikke er på fartøy eller
under vedlikehold av leverandør, til Bardufoss. Regjeringen
bes fremme konkrete forslag innen innfasingen av de nye
enhetshelikoptrene skjer.»

Det forslaget som Fremskrittspartiet, SV og
Senterpartiet fremmet i juni i fjor,
lød:

«337-skvadronen lokaliseres til Bardufoss.»

Det forslaget ble ikke vedtatt.

Dette er viktig, for i premissene fra komiteen
til langtidsplanen fra juni i fjor står det veldig
klart at en håper å ta ut synergieffekter ved å få vedlikeholde
kystvakthelikopter, redningstjenestehelikopter og fregatthelikopter sammen.
Men vi kan like fullt ha base i Bardufoss, og
det har jeg all intensjon om å følge
opp.

  Jeg er selvfølgelig interessert
i å forholde meg til fattede vedtak i Stortinget – det
skulle bare mangle.

Derfor er det jo også viktig – som
Regjeringen har signalisert i tråd med stortingsflertallets ønske – at
vi kommer tilbake til Stortinget med en egen sak før vi
innfaser disse nye helikoptrene, noe som planlegges i løpet
av 2006. Det er også viktig å understreke
at forsvarsledelsen har bekreftet at det pågående
utredningsarbeidet som foretas i Forsvaret, skjer innenfor
rammen av Stortingets vedtak, at forsvarsledelsen er kjent med de
vedtak som er fattet, og at det skal en sak tilbake til Stortinget.
Det er det ingen tvil om!

Men det er samtidig viktig å understreke
det som er komiteflertallets premiss, herunder Arbeiderpartiets,
nemlig at man skal ta ut betydelige kostnadsbesparelser ved felles vedlikehold,
opplæring og trening når det gjelder hele Forsvarets
helikoptertjeneste, herunder både kystvakthelikoptrene,
redningstjenestehelikoptrene og fregatthelikoptrene. Det er fullt
mulig, i tillegg til at vi har base og tilstedeværelse
på Bardufoss når Kystvakt Nord-helikoptrene ikke
er om bord i fartøy.

