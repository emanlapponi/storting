 Det er med glede jeg merker meg at omstillingen og nedbemanningen i Forsvaret ikke har medført et økt antall klagesaker, og at det er i gruppen sosiale saker for soldatene det fortsatt er et lite antall klager, og at det er færre refselser.




Jeg er imidlertid helt enig både med komiteen og med saksordføreren i at det også er forhold i Forsvaret som gir grunn til bekymring. Tiltakende bruk av narkotika i samfunnet gir også økt utslag i bruk blant vernepliktige mannskaper. Jeg kan forsikre komiteen om at vi tar problemet på største alvor, og at vi vil bekjempe det med målrettet innsats over et bredt spekter. Jeg er også glad for at forsvarssjefen praktiserer nulltoleranse i dette spørsmålet.




Når det gjelder øvelsen «Joint Winter» og de forhold som saksordføreren berørte, vil jeg vise til mitt brev til komiteen av 13. mai og legge til at vi selvfølgelig er helt enig i at det er et overordnet operativt ansvar for slike forhold, og at dette bør håndteres tilfredsstillende i fremtiden.




Jeg har også merket meg komiteens synspunkter på ulike områder, herunder underbemanning blant soldatene i sommermånedene og manglende oppfølging ved avdelingene når det gjelder bruk av minimumssatser for tildeling av velferdsmidler. Jeg vil selvsagt følge opp de anmodninger som er gitt i innstillingen, og slutter meg til komiteens anbefalinger.




 Bare en kort tilleggsmerknad fra min side.




Jeg deler selvfølgelig representanten Bredvolds bekymring når det gjelder narkotikabruk i Forsvaret, hvilket jeg også sa i mitt innlegg. Når det gjelder tiltak mot narkotika, er det en egen tiltaksplan som er iverksatt, og som vil bli videreført. Forsvaret har også akkurat arrangert en stor konferanse om narkotikamisbruk blant soldater for å komme med ytterligere tiltak for fremtiden. Jeg er helt enig med representanten Bredvold i at det å være rusmiddelmisbruker ikke er forenlig med å bruke våpen. Det understreker jeg også ved å si at jeg støtter forsvarssjefens nulltoleranse.




Jeg fikk et helt konkret spørsmål knyttet til dette med brukere på skjulte lister. Det er en sak som har vært kjent gjennom media. Der vil selvfølgelig Forsvaret rette seg etter de regler for registrering som gjelder. Vi vil ta tilstrekkelig hensyn til personvern, slik at den registreringen som har funnet sted, er blitt lagt om, og det er også gjort kjent fra Forsvarets side. Her retter vi oss etter Datatilsynets regelverk, på lik linje med alle andre. Det skulle bare mangle.




