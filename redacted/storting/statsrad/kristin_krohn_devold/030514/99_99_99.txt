 Stiftelsen Krigsinvalidehjemmet
Bæreia er en selvstendig stiftelse etablert av
Krigsinvalideforbundet og har i en årrekke gitt rekonvalesentopphold
for krigsinvalider og deres partnere.

Opphold for denne gruppen blir dekket over
Sosialdepartementets og Helsedepartementets budsjetter. Sosialdepartementet
er også representert i stiftelsens styre.

Som selvstendig stiftelse har styret ved Bæreia
det formelle ansvar for å påse at driften av hjemmet
er tilpasset antall brukere. Etter hvert som krigsinvalider
faller fra, må driften ved hjemmet vurderes i lys av det.
Forsvarsdepartementet er ikke involvert i driften av hjemmet og
har som sådant ikke ansvar for hjemmet. Som forsvarsminister
føler jeg likevel et moralsk ansvar for å medvirke
til at våre krigsinvalider gis et tilbud om rekreasjon
så lenge de har behov for det.

FN-Veteranenes Landsforbund har uttrykt ønske
om å overta Bæreia til rekreasjonsopphold for
soldater som har vært i internasjonal tjeneste, og deres
familier.

Det vil være positivt om
forbundet gjennom kamerattreff og andre arrangementer
kan bidra til driften av Bæreia. Med dagens driftsutgifter
og med et raskt synkende antall krigspensjonister vil FN-Veteranenes
Landsforbunds aktiviteter neppe gi tilstrekkelig inntektsgrunnlag for
Bæreia.

Stiftelsen Krigsinvalidehjemmet Bæreia
må derfor vise kreativitet og handlekraft
for å bruke de muligheter til inntjening som
finnes for hjemmet. Jeg er gjort kjent med at tiltak er iverksatt
for å finne gode økonomiske løsninger,
deriblant å åpne Bæreia for
nye brukergrupper.

Behovet for tildelinger over offentlige budsjetter
er beregnet å øke til ca. 20 mill. kr
i år 2008. Over forsvarsbudsjettet kan det ikke
gis støtte til Bæreia i denne størrelsesordenen.

Stortinget bevilget i inneværende
budsjett, i tråd med Regjeringens føringer, 6 mill. kr
til FN-Veteranenes Landsforbund. Så vidt jeg husker, foreslo
Fremskrittspartiet, som eneste parti, å kutte bevilgningen
til de frivillige forsvarsforeningene med 5 mill. kr
i høstens budsjettinnstilling. Dersom dette skulle fordeles
forholdsmessig mellom organisasjonene, ville det betydd
en reduksjon på ca. 600 000 kr
til FN-Veteranenes Landsforbund, og dermed også sannsynligvis
reduksjon til Bæreia.

Hvilken støtte de frivillige forsvarsforeningene – herunder
FN-Veteranenes Landsforbund – vil få fra Forsvarsdepartementet
neste år, klargjøres i forbindelse med neste års
budsjettproposisjon. Det er deretter opp til FN-Veteranenes Landsforbund
om de eventuelt vil benytte Bæreia i forbindelse
med forbundets aktiviteter.

 Det er helt riktig som spørsmålsstilleren
sier. Statssekretæren i Forsvarsdepartementet var på Bæreia
i går, og det er tett og god dialog mellom
Forsvarsdepartementet og interessentene rundt Bæreia.

Likevel er det grunn til å understreke
at både Sosialdepartementet og Helsedepartementet
først og fremst er riktig adresse for helsetiltak og også rekreasjon,
mens Forsvarsdepartementet – nettopp fordi vi
synes dette er en så viktig gruppe – hittil har
bidratt til driften av Bæreia gjennom de støtteforeningene
som er etablert. Over forsvarsbudsjettet har FN-Veteranenes Landsforbund
fått til sammen 4,3 mill. kr til aktiviteter
knyttet til Bæreia for 2003. Av disse gikk 1,7 mill. kr
direkte til driftsstøtte, i tillegg fikk de 1,7 mill. kr
til drift av organisasjonen. Dette er en støtte på 6 mill. kr – en
støtte som nettopp går til den viktige
gruppen som spørreren er opptatt av.

 Jeg er helt enig med spørsmålsstilleren
i at det er viktig at man her ser bredt på muligheter til å skaffe
inntekter til Bæreia. Her kan ulike offentlige budsjetter være
en kilde, men det er også viktig å få nye
brukergrupper til Bæreia, og at stiftelsen vurderer kreative
tiltak for å skaffe seg inntekter. Noen av de
innspill jeg har mottatt, dreier seg om salg av deler
av eiendommen, salg med klausul om overtakelse etter at
krigsinvalidene ikke lenger har behov for hjemmet, osv.
Men disse spørsmålene regner jeg med at vi kan
få komme tilbake til i forbindelse med høstens
statsbudsjett. Og bevilgninger til FN-Veteranenes Landsforbund skal
vi i fellesskap være med på å vedta
i november–desember dette år.





                

 Jeg er svært glad for dette spørsmålet,
for det er en viktig problemstilling.

Forsvaret har satt i verk en rekke tiltak for å hindre
at personell som deltar i internasjonal tjeneste får psykiske skader.
Før avreise blir personellet testet grundig fysisk og psykisk,
og bare de som blir funnet skikket, tilbys internasjonal
tjeneste. I løpet av tjenesten får personellet kontinuerlig
tilbud om medisinske tjenester, herunder støtte
fra stressmestringsteam. Etter avsluttet tjeneste gjennomgår
personellet en grundig medisinsk vurdering og får informasjon
om alle de støttetilbud som finnes. Ved behov
blir personellet henvist videre til det sivile helsevesenet.

Det finnes ikke eksakte tall på hvor
mange som er arbeidsuføre på grunn av psykiske
problemer etter internasjonal tjeneste.
Forsvaret har imidlertid gjennomført omfattende undersøkelser
som gir oss en viss indikasjon på problemets omfang.

For perioden 1990–2001 er opplysninger
fra Rikstrygdeverket benyttet i en større undersøkelse
om soldathelse. Undersøkelsen viser gledelig nok at færre
var sykmeldt på grunn av psykiske problem blant
personell som hadde deltatt i internasjonal tjeneste, enn hva tilfellet
var for en sammenlignbar kontrollgruppe som ikke hadde deltatt
i internasjonal tjeneste. Antallet uføretrygdede var under
halvparten – i den gruppen som hadde deltatt i internasjonal
tjeneste – i forhold til funn i kontrollgruppen. Dette
tyder på at de tiltak Forsvaret har iverksatt
for å sikre soldatenes psykiske helse, fungerer
godt.

Det er det sivile helsevesenet, og ikke
Forsvaret, som har det lovpålagte ansvaret for å yte
helsetjenester til tidligere militært personell. Forsvaret
er imidlertid opptatt av å gi personell som har vært
i internasjonal tjeneste, nødvendig oppfølging.
Derfor arbeider vi i dag i Forsvarsdepartementet med et forslag
til forskrift om erstatning for psykiske senskader som
følge av tjenestegjøring i internasjonale fredsoperasjoner.
Utkastet vil i løpet av denne måneden bli sendt
på høring. Formålet er nettopp det
spørreren tar opp, å yte økonomisk kompensasjon
til personell som har pådratt seg psykiske lidelser, og
som ikke er tilkjent erstatning på annet grunnlag.

Forsvarets sanitet skal også i
løpet av året vurdere et utvidet tilbud om psykisk
helsevern, bl.a. ved en tettere og mer langvarig oppfølging etter
endt tjeneste. Fokus rettes mot rask behandling etter
hendelser for å unngå at plagene blir kroniske.
I tillegg er Forsvarets sanitet i ferd med å planlegge
et medisinsk senter ved Ullevål universitetssykehus. Senteret
skal bl.a. skaffe erfaringsdata fra internasjonale operasjoner for å sørge
for at utvelgelse, veiledning og eventuell behandling
av personellet blir optimal. Målet er en mest mulig integrert
løsning med det sivile helsevesenet.

Nettopp i en situasjon
der Forsvaret har et høyt internasjonalt engasjement
i fredsskapende arbeid, er det arbeidet som nå er igangsatt
i Forsvarsdepartementet, viktig, og jeg er derfor glad for at jeg
fikk anledning til å si at det skjer noe i praksis.

 Både jeg selv og Forsvarsdepartementet
erkjenner selvsagt at når vi sender personell til internasjonale
tjenester, har vi både en moralsk og en formell
forpliktelse til å sørge for at det blir en minimal
belastning for dem resten av livet. De gjør en utrolig
viktig jobb på vegne av landet, og de er sendt ut med et
klart politisk mandat i ryggen. Samtidig er det viktig å finne
løsninger der Forsvarsdepartementet sammen med andre
departement er i stand til å gi dem et optimalt tilbud
når de kommer hjem igjen. Det er f.eks. ikke ønskelig
med et eget helsetilbud ved siden av det ordinære helsevesenet.
Det er også grunnen til at vi har gått i
dialog med Ullevål sykehus om et samarbeid
på oppfølgingssiden, et samarbeid
for å utrede hvilke behov det er, og et samarbeid
om erfaringsdata. Jeg er den første til å innrømme
at vi trenger erfaringsdata fra dem som har vært ute, og
tiltak er i gang for å la det komme dem som har vært
ute, til gode.

