 Som en følge av Stortingets behandling
av Innst. S. nr. 342 for 2000-2001, jf. St.prp. nr. 45
for 2000-2001, er ikke Fredriksten festning lenger en
del av Forsvarets militære organisasjon. Festningen administreres
nå av Forsvarsbygg ved Skifte Eiendom.

Skifte Eiendom ivaretar vedlikeholdet
av festningsverkene og den videre utvikling av festningen. Skifte Eiendom
samarbeider i dette bl.a. med Halden kommune, Fredriksten
festnings venner, Mansbachs stiftelse samt andre organisasjoner
og enkeltpersoner. Slik kan Fredriksten festning fortsatt være
et levende kulturhistorisk monument.

Behovet for et kommandantskap på festningen
bortfalt ved stortingsbeslutning våren 2001. Skifte Eiendoms stedlige
representant på festningen sørger i dag for ledelse
og koordinering av virksomheten, som
tidligere ble ivaretatt av festningskommandanten.

I den nylig framlagte St.prp. nr.
42 for 2003-2004 om modernisering av Forsvaret i neste fireårsperiode
foreslår Regjeringen at Forvaltningsskolens virksomhet
i Halden samles til Base Sessvollmoen
og Forsvarets stabsskole på Akershus festning. Forslaget
medfører at det heller ikke i framtiden
vil være militær virksomhet på Fredriksten
festning. Den beslutningen Stortinget tok våren 2001, og
som Forsvarsdepartementet har innrettet seg etter, ligger
dermed fast.

Med hensyn til Fredrikstens framtid har Arbeids-
og administrasjonsdepartementet i dag ansvaret for å vurdere
framtidig forvaltning av statens kulturhistoriske eiendommer, herunder
nasjonale festningsverk og kulturminner som forsvarssektoren i dag
står som eier av. Det er etablert en
arbeidsgruppe ledet av Arbeids- og administrasjonsdepartementet,
med deltakelse fra en rekke departementer, herunder Forsvarsdepartementet.

For å sikre at tradisjoner holdes
i hevd på en best mulig måte, er det viktig å være åpen
for nye måter å videreføre tradisjonene
på. Den militærhistoriske kulturminnearven ivaretas
inntil videre av Forsvarsbygg ved Skifte Eiendom, og vil på sikt
bli ivaretatt innenfor rammen av arbeidet i
den nevnte arbeidsgruppen under Arbeids- og administrasjonsdepartementet.

