 Forsvaret skal ivareta samfunnssikkerhet
og andre sentrale samfunnsoppgaver og støtte
det sivile samfunn. Det er nedfelt i loven. Støtte fra
Heimevernet til sivile arrangementer er hjemlet i § 13
i lov om Heimevernet, og her står det:

«Innenfor
rammen av den pliktige tjenestetid kan heimevernssoldater pålegges
tjeneste i forbindelse med sivile arrangementer som tjener Heimevernets eller
Forsvarets interesser.»

Som nevnt i svar til Stortingets president
19. april i år angående spørsmål
fra stortingsrepresentant
Kjetil Bjørklund om støtte fra Heimevernet til årets
landsskytterstevne, uttalte faktisk forsvarskomiteen
i 1994 i Innst. O. nr. 18 for 1994-95 i forhold
til sivile arrangementer at «Landsskytterstevnet er et
godt eksempel i denne forbindelse».
Den merknaden fra Stortinget har forsvarssjefen forholdt seg til.

Forsvarssjefen prioriterer hvert år
støtte til et svært begrenset antall sivile arrangementer.
Flere arrangementer som tidligere mottok støtte fra Forsvaret,
har som følge av en slik streng prioritering mistet støtten.
Og i 2003 og 2004 er det Ridderrennet og Landsskytterstevnet som har
blitt prioritert fra forsvarssjefen.

I tillegg har Heimevernet i enkelte tilfeller
støttet sivile arrangementer med enkeltmannskaper som har
fått utsettelse på ordinær øving
og trening. Den praksisen vil jeg tro at forsvarssjefen har til
hensikt å fortsette med.

Neste naturlige anledning til å revurdere
dagens politikk vil være i 2005 i forbindelse
med Forsvarets virksomhetsplan for 2005, som vil foreligge rundt årsskiftet.

