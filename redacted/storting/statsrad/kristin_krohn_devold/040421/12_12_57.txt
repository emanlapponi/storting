 Når det gjelder Halden og
festningsverkene der, var det allerede våren 2001 besluttet
at kommandantskapet skulle opphøre. Bakgrunnen for det
var at det ikke lenger fantes tilstrekkelig stor militær
aktivitet i Halden. Det skjedde altså uavhengig av Forvaltningsskolens
tilstedeværelse i Halden, og sånn sett er forslaget
om å flytte Forvaltningsskolen fra Halden ikke
relevant i forhold til å ta opp igjen behovet for en kommandant.

Når det gjelder eksemplet med Bergenhus,
skiller det seg vesentlig fra eksemplet i Halden ved at
det i Bergen er betydelig militær aktivitet. Det er Sjøforsvarets
hovedbase, det har et stort heimevernsdistrikt, og det er en rekke
aktiviteter der som gjør at Bergen er en av de fremste kommunene
med hensyn til forsvarsaktivitet
i den framtidige strukturen. Dermed er det en annen begrunnelse for
behovet for en kommandant for Bergenhus enn i dette tilfellet i
Halden.

