 Kvinneandelen i Forsvaret må opp.
For å oppnå dette må vi rekruttere flere
kvinner og sørge for at de kvinnene som er der, trives, og
dermed vil satse på en karriere i Forsvaret.

Derfor tar Forsvaret nå i bruk utradisjonelle
virkemidler i rekrutteringsarbeidet. Leir for forsvarsinteresserte jenter
i Setesdalen i forrige uke er ett eksempel. Bruk av moderne
kommunikasjonsmiddel, som SMS og e-post, er et annet. Vi vurderer
også i disse dager å gi kvinner prioritet ved
høstens opptak ved befalsskoler, krigsskoler og stabsskoler
dersom de ellers oppfyller de krevende kravene til opptak. Et forsvar
med en jevnere fordeling mellom kjønnene vil
gi et bredere kompetansespekter, og det er viktig.

Kvinner i Forsvaret er gode rollemodeller,
som må synliggjøres og brukes aktivt i rekrutteringsarbeidet. Kvinner
har interessante muligheter i Forsvaret, og det er ingen andre
som er bedre skikket til å formidle det utad med
troverdighet enn nettopp de kvinnene som allerede er der.

Vi satser også på tiltak
for å beholde kvinner i Forsvaret. Jeg har i et brev til
forsvarssjefen utfordret alle de fire generalinspektørene
i Forsvaret til å komme opp med gode tiltak til
hvordan vi kan oppnå at Forsvaret oppleves som en mer attraktiv
arbeidsplass for kvinner.

Bevisstgjøring og holdningsskapende
arbeid i forhold til likestilling er også sentralt
for å oppnå det. Alle med personellansvar
i Forsvarets overkommando skal gjennomføre kurs om temaet «to
kjønn – to kulturer» innen utgangen
av 2002, og innen utgangen av 2003 skal samtlige sjefer
med personellansvar i Forsvaret ha gjennomført et slikt
kurs. Kvinner skal synliggjøres, og det er min klare målsetting
at det skal være kvinner på alle
nivåer i alle deler av Forsvaret.

Videre er det iverksatt konkrete
tiltak for at et familieliv skal kunne
kombineres med en karriere i Forsvaret. Her
arbeider vi tett med arbeidstakerorganisasjonene for å finne gode
løsninger.

Andre tiltak som jeg vil nevne, er
mentorprogram for kvinnelige lederkandidater, nettverk
for kvinnelig befal, som er et formelt samarbeidsforum, og generelt
bedre praktisk tilrettelegging for kvinner ved avdelingene
og skolene.

Forsvarets overkommando har innført
en likestillingspris som skal deles ut til en person eller
en avdeling som utmerker seg i arbeidet for likestilling, eller
som fremmer kvinnenes sak ved konkret handling.

Jeg takker for øvrig representanten
Nybakk for spørsmålet om kvinneandelen, og jeg
vil presisere at det med kvinner i Forsvaret er en målsetting
som jeg tar veldig alvorlig. Det er noe jeg vil prioritere og jobbe
hardt med. Ikke minst tror jeg det at vi har en kvinnelig
leder i forsvarskomiteen, en kvinnelig nestleder
i forsvarskomiteen og en
kvinnelig forsvarsminister gjør at vi sammen faktisk kan
bidra til å synliggjøre jentene.

 Mange av de tiltakene jeg nevnte, er det mulig å gjennomføre
i 2002. Når det gjelder kursing av ansatte, trenger vi,
hvis alle med personellansvar skal gjennom de samme kursene, også å ta
2003 til hjelp. Men i forhold til det med rekruttering kan svært
mye gjøres i inneværende år. Her tror
jeg faktisk det å besøke f.eks. alle
krigsskolene våre og ta opp med skoleledelsen
tiltak de kan sette i verk for å gjøre det lettere
for jenter som er på skolen, er særdeles viktig – ikke
at de skal slippe faglig innhold eller faglige krav, men
det kan være måten vi behandler jentene
på når de kommer dit, og måten skolene
selger seg på når de skal rekruttere studenter.
I tillegg tror jeg, som jeg sa, at generalinspektørene,
som jo har et overordnet ansvar innenfor de fire
ulike forsvarsgrenene, kan gjøre mer for å legge til
rette for å beholde de kvinnene vi har, og rekruttere dem
fra skolene og inn i fremtidsrettede stillinger. Og dette bør
det være mulig å gjøre i inneværende år.

 Det er jeg helt enig i at vi kan samarbeide
om. Jeg er også enig i at 7 pst. ikke er
spesielt ambisiøst, og min målsetting
er å komme atskillig høyere enn det.

Jeg vil også knytte en kommentar
til filmen «Aldri en av gutta», som
ble vist på NRK. Jeg tror nok at mange av oss som så det
programmet, hadde de samme reaksjonene knyttet til en del av kommentarene
som kom fra menn som figurerte i programmet. Men det positive oppe
i alt dette er at programmet var initiert av Forsvaret selv. Det var
Forsvarets rekrutterings- og mediesenter som tok initiativ
til å få laget denne filmen og faktisk å videreformidle
den til NRK, nettopp som et ledd i prosessen med å sette
dette i fokus internt i Forsvaret. Og jeg vet at flere av de generalinspektørene
vi har, allerede har fanget opp ballen og har konkrete initiativ
for å gjøre det lettere for de jentene som vi
allerede har der.





                

