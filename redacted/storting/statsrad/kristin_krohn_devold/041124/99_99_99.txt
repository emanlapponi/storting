  Forsvarsbygg sendte i mai i år ut
brev om statlig avklaring av Haslemoen leir med tilhørende
skogsarealer. I løpet av denne avklaringsperioden har Miljøverndepartementet
tilkjennegitt interesse for skogen for mulig bruk i en makeskifteavtale
med Opplysningsvesenets fond. Forsvarsbygg forholder seg selvfølgelig
i denne prosessen kun til Miljøverndepartementet og Direktoratet
for naturforvaltning.

Forsvarsbygg har hatt en tett og god dialog
med miljøvernmyndighetene vedrørende en mulig
overtakelse av skogen på Haslemoen. Basert på to
ulike takster, på henholdsvis 26 mill. kr og 38
mill. kr, har partene kommet til enighet om å legge
til grunn en verdi på skogen på 28 mill. kr.

Som kjent foreslås det i forsvarsbudsjettet
for neste år å endre prosedyrene for avhending
av forsvarseiendommer noe, bl.a. for å kunne komme kommuner
og fylkeskommuner i møte gjennom forkjøpsrett
i de tilfeller hvor det ikke melder seg statlige interessenter i
forbindelse med den statlige avklaringen.

På Haslemoen vil taksten på 28
mill. kr også ligge til grunn ved en eventuell
overføring av skogen til kommunen eller fylkeskommunen,
med mindre skogen planlegges brukt til andre formål enn
friluftsliv og ordinær skogsdrift.

Hvis ingen trer inn og benytter sin forkjøpsrett
i de statlige eller kommunale/fylkeskommunale avklaringsrundene,
vil skogen selges på det åpne marked, eventuelt sammen
med resten av leiren. Salget vil i så fall skje etter åpen
konkurranse, og da er det markedet som vil fastsette prisen. Jeg
vil samtidig bemerke at hvis skogen eventuelt selges sammen med
resten av leiren, er det ikke gitt at det er mulig å skille
ut den eksakte kjøpesummen for skogen alene.

Forsvarsbygg har her fulgt normale prosedyrer,
ved å innhente takst som vil bli benyttet ved en eventuell
bruk av statlig eller kommunal/fylkeskommunal forkjøpsrett.

Hvem en mulig framtidig kjøper som
f.eks. miljøvernmyndighetene, kommunen eller fylkeskommunen
velger å inngå samarbeid med etter å ha
kjøpt skogen fra Forsvaret, er opp til den aktuelle kjøper,
forutsatt at de forholder seg til eventuelle klausuler om framtidig
bruk og eventuelt videresalg.

  Jeg vil først si at jeg synes at
det er hyggelig at vi her har fått oppklart en eventuell
misforståelse knyttet til to forskjellige takster. Det
er riktig at det ble holdt to takster, men man har altså blitt
enige om å lage et slags gjennomsnitt av dem, slik at det
nå er én takst, og den er på 28 mill. kr, og
at også kommunen selvfølgelig får det
som grunnlag for å kjøpe.

Til den andre bemerkningen til spørreren:
Det er selvfølgelig slik at enhver takst reflekterer den
reguleringen som gjelder på tomta. En tomt regulert til
boligformål, f.eks. vil ha en langt høyere takst
enn en tomt regulert til fritidsformål, og det var i den
sammenheng jeg kom med den bemerkningen jeg gjorde, knyttet til
taksten linket opp mot framtidig bruk. Samtidig vil jeg gjerne benytte denne
anledningen til å si at jeg håper at man her kan
ha en dialog mellom både miljøvernmyndighetene
og de lokale interessene, slik at man kan komme fram til mest mulig
enighet med hensyn til hvem som i framtiden overtar tomta.

  Jeg vil bare legge til at her har jeg akkurat
det samme hastverk som spørreren. Forsvaret trenger penger
for solgte eiendommer for å kunne investere i ting vi trenger
mer, nytt utstyr osv., og det som er gledelig i dette tilfellet,
er faktisk at det er flere interessenter. Slik sett er vi alle tjent med
en rask avklaring. Derfor har Forsvarsbygg overfor Forsvarsdepartementet
bekreftet at man tar sikte på avsluttende budrunde like
over nyttår, og det bør være i alles
interesse å kunne konkludere så raskt som mulig
da.





                

