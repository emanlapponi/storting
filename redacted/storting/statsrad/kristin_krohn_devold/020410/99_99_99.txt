 Jeg kan forsikre representanten Lund om at
jeg tar spørsmål knyttet til helse, miljø og
sikkerhet svært alvorlig, og særlig fokusert på personell
som har vært i tjeneste i internasjonale operasjoner.

Bakgrunnen for spørsmålet
er resultater fra første del av en større, ikke
avsluttet helseundersøkelse blant personell som har tjenestegjort
internasjonalt etter 1990. Undersøkelsen er delt
i tre – en spørreundersøkelse, en registerundersøkelse
og en legeundersøkelse.

Det er resultatene av denne spørreundersøkelsen
som er gjengitt i Stavanger Aftenblad. Rapporten
fra helseundersøkelsen forventes å foreligge i
oktober i år. Når undersøkelsen er ferdig,
vil den bli overlevert departementet, som vil vurdere behovet for
eventuelle nye oppfølgingstiltak.

Helseundersøkelsen ble iverksatt
som ett av flere tiltak etter den såkalte uran-saken,
som min forgjenger, statsråd Bjørn Tore
Godal, redegjorde for i Stortinget 18. januar 2001, med påfølgende
debatt 27. februar 2001.

Forsvarsdepartementet besluttet samtidig at
det som en permanent ordning skal gis tilbud om en fullgod helseundersøkelse også ett år etter
dimisjon. Dette vedtaket er under implementering.

UNIFIL-undersøkelsen fra 1993 satte
internasjonale operasjoner og helse i fokus. Som resultat av denne
er det iverksatt en rekke tiltak for militært
personell i internasjonale operasjoner. Det dreier seg
om et bredt spekter av tiltak innen både seleksjon,
opplæring før deployering, oppfølging
under tjenestegjøringen, helsemessig oppfølging
ved dimisjon og oppfølging etter dimittering.

Jeg vil understreke at tiltakene er under kontinuerlig evaluering
og forbedring. For tiden pågår det to undersøkelser
for å kartlegge helsen til veteraner som har vært spesielt
utsatt for traumatiske situasjoner. Som en del av undersøkelsen
spør vi veteranene også om hvordan de vurderer
Forsvarets oppfølging. Resultatet fra disse undersøkelsene
vil foreligge i mai, og det vil gi oss en mulighet til ytterligere
forbedringer.

Enten det gjelder oppfølging i forbindelse
med fysiske skader eller tiltak for å forebygge eller
behandle psykiske senskader, er jeg opptatt av at personell som
tar utfordringen med internasjonal tjeneste, skal ha trygghet for
at de får god helsemessig oppfølging.

 Jeg vil bekrefte at vi selvsagt skal holde
Stortinget informert. De undersøkelsene som jeg refererte
til i mitt hovedsvar, vil det jo komme et resultat av etter
hvert, og da har vi en anledning til å informere Stortinget både
om resultatet av undersøkelsen og om de praktiske tiltak
som iverksettes som en naturlig konsekvens av det.

Jeg er også enig i representantens
klare understrekning av at når vi nå har en betydelig
del norsk personell i utlandet på oppdrag med risiko, er
det å ha en seriøs tiltaksplan knyttet til tidspunktet
før avreise, under tjenesten og etterpå for å være
helt sikker på at den helsemessige oppfølgingen
er god, avgjørende for den jobben vi har å gjøre
overfor våre folk ute.





                

