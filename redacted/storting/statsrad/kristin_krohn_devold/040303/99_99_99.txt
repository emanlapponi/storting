 Det har i de siste ukene vært reist
kritikk mot norsk militært personell i forbindelse med
avliving av løshunder som ledd i NATO-operasjonen KFOR
i Kosovo.

Forsvarsledelsen ser alvorlig på dette,
og har igangsatt undersøkelser som skal vurdere alle
sider ved saken. Kommandøren for landstridskreftene har
etablert en særskilt kartleggingsgruppe, i tillegg
til en militær undersøkelseskommisjon. Fellesoperativt
hovedkvarter vil i tillegg få gjennomført en sivil
etterforskning i samarbeid med
politiet.

Inntil resultatene fra de ulike undersøkelsene
foreligger, vil jeg ikke gå inn i den konkrete
saken. På generelt grunnlag vil jeg likevel klart
understreke at det er uakseptabelt om norsk militært personell
har vært involvert i ureglementert avliving av løshunder
i Kosovo.

Løshunder er et stort problem
og utgjør en fare for sivilbefolkningen og vårt
personell i Kosovo på grunn av smittefare ved bl.a. rabies
og andre alvorlige sykdommer.

På forespørsel
fra lokalbefolkningen har både norske og
utenlandske KFOR-kontingenter deltatt i avliving
av løshunder. KFOR stoppet den organiserte avlivingen av løshunder
i 2003, og FNs misjon i Kosovo, UNMIK, har deretter hatt egne
enheter for avliving av løshunder.

Streifdyr er et stort problem også ved
andre internasjonale operasjoner. Allerede i 1998 utarbeidet
Forsvaret egne retningslinjer for avliving av streifdyr
i Bosnia. Retningslinjer for avliving av dyr i Kosovo ble utarbeidet
av Forsvaret i 2000, og oppdatert og ytterligere spesifisert i 2003.
Dagens retningslinjer gir detaljerte instrukser om hvem som kan
utføre slike oppdrag, og hvordan de skal utføres,
herunder avlivingsmetoder.

Etter gjeldende regelverk skal kun
personell som er forhåndsgodkjent for oppdrag, kunne delta
ved avliving av løshunder, og det skal alltid være
ansvarlig befal til stede når oppdraget
utføres. Det skal også føres
oversikt ved hver avdeling over hvor mange dyr som er avlivet, og
det skal avgis ukentlige rapporter om det. Retningslinjene er utarbeidet
i samsvar med norsk dyrevernlov.

Forsvarssjefen vil vurdere om spesielle tiltak
bør iverksettes i forbindelse med utdanning, trening og
oppsetning av framtidige styrkebidrag, slik at behovet for etisk
og veterinærmedisinsk veiledning blir ivaretatt.

Forsvaret legger stor vekt på at personellet
som deltar i internasjonale operasjoner, har holdninger og verdier som
bygger opp under intensjonen med oppdraget de deltar i. Jeg føler
meg trygg på at norsk militært personell generelt
sett har gode forutsetninger for å løse
det oppdraget de er satt til.

 Jeg kan bare bekrefte det spørsmålsstilleren
her tar opp, nemlig at avlivingsreglementet for villhunder – i
dette tilfellet i Kosovo – er i tråd med gjeldende
dyrevernsreglement. Dette ble ivaretatt ved den siste oppdateringen,
som jeg sa, som skjedde i 2003. Derfor er jeg, på lik linje
med komitelederen, tilfreds med at Forsvaret selv har reagert i
denne saken ved å nedsette en særskilt kartleggingsgruppe,
som det gikk ut pressemelding om fra forsvarsledelsen den 20. februar.

 Her vil jeg rette oppmerksomheten
mot et leserinnlegg fra forsvarsledelsen i media, som nettopp
berører et par av de spørsmålene spørreren
tok opp, knyttet til opplæring og utdanning.

Uten å lese hele
leserinnlegget, vil jeg referere deler av det. Det sies
ganske klart at soldater i dag må kunne ha to
tanker i hodet på én gang. De må trene
hardt på muligheten for oppdrag og samtidig være
forberedt på at det kan bli rolig inntil det kjedsommelige.
Dette er en velkjent problemstilling. Med andre ord: Man
må altså kunne håndtere stress og venting
uten at det legitimeres at det skal gi seg utslag i aggressiv, utilbørlig
oppførsel. Jeg har full tillit til at forsvarsledelsen,
som rette aktør her, håndterer dette på en
god måte. Jeg har også, på lik linje med
spørsmålsstilleren, full tillit til at kvaliteten
på og det alminnelige omdømmet til de soldatene
vi sender ut, er på høyeste nivå.





                

 I tilknytning til omlegging av Forsvaret ble
det opprettet et eget prosjekt for avhending av materiell. Avhendingsprosjektet
er etter 1. januar 2004 organisert under Forsvarets logistikkorganisasjon – Driftsdivisjonen.

Avhendingsprosjektet har ansvaret for å gjennomføre avhending
av overskuddsmateriell i Forsvaret. Det er flere metoder dette materiellet
kan avhendes etter. De tre vanligste er salg,
vederlagsfri overføring og destruksjon.

På lik linje med avhending av Forsvarets
eiendom, bygg og anlegg, er FLO pålagt å avhende
overskuddsmateriell så raskt som mulig, samtidig som salg
skal generere størst mulig inntekter for Forsvaret. Avhendingen
skal videre foregå i tråd med gjeldende
bestemmelser, kalt Tjenestereglement for Forsvaret – klasse
7.

I henhold til bestemmelsene vil overskuddsmateriell ett
sted i forsvaret først bli forsøkt nyttiggjort
et annet sted i Forsvaret, det vil si ved overføring mellom
forsvarsgrenene og Heimevernet.

Det vil også være
mulighet for vederlagsfri overføring til andre
formål. I denne sammenheng er det etablert rutiner
for dialog med statlige institusjoner og humanitære organisasjoner.

I forhold til forskjellige måter å selge
overskuddsmateriellet på er ulike auksjonsformer den vanligste,
og den fremgangsmåten Forsvaret har lengst erfaring med.

For å nå målene
for omstillingen av Forsvaret søker FLO nå å øke
tempoet i avhendingen. Det har bl.a. resultert i at antall partisalg
har økt, noe som har gitt gode inntekter og reduserte
kostnader. Også ved partisalg skapes konkurranse mellom
ulike tilbydere, enten ved egne skriftlige anbudsrunder eller
ved auksjon.

Selv om det er åpnet for enkelte unntak,
vil det ikke være i samsvar med bestemmelsene
og oppdraget til FLO ved avhendingsprosjektet om å maksimere
salgsinntektene, aktivt å tilby overskuddsmateriell rimeligere enn
til markedspris.

I forhold til salgsmetode, salg av enkeltprodukter
kontra partisalg, har FLO erfaring med salg av Mercedes-Benz 240
feltvogner fra tre forskjellige lagre i Finnmark. Resultatet fra
dette partisalget var rask gjennomføring og veldig bra
priser.

Generelt har det vist seg at priser på overskuddsmateriell
fra henholdsvis enkeltsalg og partisalg har ligget på tilnærmet
samme nivå. Det betyr altså at partisalg
er helt i tråd med gjeldende bestemmelser, slik det også ble
klargjort av tidligere statsråd Løwer
i svar til nettopp representanten Bredvold den 24. mars
1999.

 Forsvaret har benyttet seg av partisalg fordi
det erfaringsmessig har gitt oss svært gode priser,
og fordi det har vært en mye raskere måte å avhende
viktig materiell på enn om man skulle ta enkeltbiler og
ha hyppige auksjoner. Det er også helt i tråd
med reglementet å benytte seg av partisalg.

Jeg deler imidlertid spørrerens ambisjon
om at også Heimevernet og andre deler
av Forsvaret må kunne benytte seg av godt materiell. Her
vil jeg bare opplyse at Heimevernet
vil bli tildelt materiell av typen Mercedes-Benz 240, som spørsmålsstilleren
tar opp, og det har jeg fått bekreftet i et brev fra Sjef
FLO av 2. mars.

 Jeg tror jeg vil gjenta deler av svaret til
daværende statsråd, Løwer, da et lignende
spørsmål ble tatt opp. Statsråd Løwer
sa da:

«Hensikten
med å gjennomføre en avhending ved bruk av formen
partisalg er å sikre Forsvaret størst mulig økonomisk
nettoutbytte.»

Og videre:

«Et
partisalg medfører derfor at Forsvaret sparer kostnader
ved å unngå at kjøretøyer
med jevne mellomrom må legges ut på ny auksjon.»

Hun sa også at

«det
er viktig å holde fast ved det hovedprinsipp som gjelder
for avhending av slike kjøretøyer, nemlig å sikre
Forsvaret størst mulig nettogevinst».

Det har vært lagt til grunn, og det
vil bli lagt til grunn, selv om jeg, som jeg var inne
på, selvfølgelig også åpner for
at Heimevernet og materiell til deres organisasjon har en
høy prioritet, og at de i denne omgang faktisk også da vil
få feltvogner av typen MB 240.





                

 Forsvarssjefens militærfaglige
utredning ble overlevert departementet 8. desember
i fjor og utgjør det fagmilitære bidraget til
den kommende langtidsplanen for Forsvaret. Langtidsplanen er under
utarbeidelse, og jeg ber om forståelse for at jeg ikke
kan kommentere innholdet i den proposisjonen før den faktisk
blir fremmet. Det er viktig at slike spørsmål blir
behandlet i en helhetlig sammenheng.

Jeg vil likevel peke på at
forsvarssjefen i sin militærfaglige utredning, som er offentlig
kjent, ikke legger opp til endringer med store distriktsmessige
konsekvenser når det gjelder Forsvarets tilstedeværelse
og virksomhet på Rena og i Elverum.

Østerdalsområdet vil fortsatt være
et betydelig satsingsområde for Forsvaret, spesielt
for Hæren. Regionfelt Østlandet vil i tillegg, når
det står ferdig, gi Forsvaret svært gode
forutsetninger for trening og øving, noe som selvsagt er
kritisk viktig for opprettholdelse av kvalitet på Forsvarets
enheter.

En meget viktig forutsetning for framtidig
virksomhet i Østerdalen garnison er nettopp å ferdigstille
Regionfelt Østlandet så raskt som mulig. Her trenger vi
all drahjelp vi kan få, også fra lokale
politikere som vil at Forsvaret skal være en betydelig
aktør i Østerdalen. Regjeringens ambisjon er å oppfylle
Stortingets forutsetning om at feltet skal tas i bruk i 2005 og
i hovedsak være ferdigstilt i 2008. Forsvarsbygg
og Åmot kommune har god framdrift og en god prosess i planleggingen
av Forsvarets aktiviteter rundt Regionfelt Østlandet. Det er også inngått
frivillige avtaler om overtakelse av alt areal i feltet, og erstatningsoppgjøret søkes
løst i minnelighet. Jeg er derfor optimistisk, og det er
ingen planer fra Regjeringens side om å redusere
vår ambisjon om Regionfelt Østlandet og selvfølgelig
den viktige aktiviteten som knytter seg til Østerdalen.

Det jeg kan si om den nye langtidsplanen for
Forsvaret, er jo hva som har vært kommunisert bl.a. i St.prp.
nr. 1 tidligere, nemlig at vi vil søke grep for å øke
Forsvarets operative evne gjennom å frigjøre
ressurser i logistikk- og støttevirksomheten for å kunne
prioritere operativ drift og materiellinvesteringer. Det vil selvfølgelig
berøre alle landsdeler og ikke Østerdalen
spesielt. Detaljer for øvrig vil Regjeringen
komme tilbake til og legge fram for Stortinget i løpet
av kort tid.

 Her er det litt vanskelig å ta
for seg Østerdalen spesielt, særlig i og med at vi ikke
har lagt fram proposisjonen ennå. Men det jeg kan si helt
generelt, basert på den militærfaglige utredningen,
er at det i framtiden vil bli færre offisersstillinger på høyere nivå og
flere stillinger i de lavere gradssjiktene og for vervede. Det vil
berøre hele landet. Så hvis spørreren
her med karrierestillinger mener offiserer på høyere nivå,
blir det altså færre av dem i hele landet, ikke
Østerdalen spesielt. Jeg har også merket meg
at oberst Arne Skjærpe i Hærstaben har
uttalt i intervju med Hamar Arbeiderblad 24.
februar at det ikke ligger an til noen
betydelige reduksjoner i Østerdalen garnison. Det ligger heller
an til en økning, ifølge den militærfaglige
utredningen.

 Jeg vet ikke om det vil berolige
spørsmålsstilleren, men jeg var i Nord-Norge for ikke
mange ukene siden, og jeg fikk jo langt på vei de samme
spørsmålene der. Jeg tror vi alle skal være
klar over at når vi endrer en organisasjon, f.eks. i retning
av mer operativ virksomhet, mer øving, mer trening, og mindre
administrasjon, mindre verksteddrift, mindre støtteaktivitet,
så vil det påvirke hele landet. Og det
vil bety at det kanskje er en litt annen type
arbeidsplasser i framtiden enn det vi har akkurat i dag.

Men det som er viktig å få kommunisert
fra min side, både når det gjelder Østerdalen,
og når det gjelder Nord-Norge, både Indre
og Ytre Troms, er at Forsvaret har ambisjon om å være
nettopp der. Men alle må være
innstilt på at det kan være en litt
annen type arbeidsplasser i framtiden enn det
vi har hatt i fortiden, for det er en del av det omstillingskravet
vi må forholde oss til.





                

