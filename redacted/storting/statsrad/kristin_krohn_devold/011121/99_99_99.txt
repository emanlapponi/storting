  Jeg vil takke for spørsmålet.

Jeg kan bekrefte at arbeidsgruppen som var
nedsatt av forrige regjering, konkluderte med at det innenfor
de operative krav og rammer som gjelder for Luftforsvaret, ikke
umiddelbart ville være en økonomisk
gevinst ved å relokalisere virksomheten på Rygge,
Gardermoen og Kjeller. I den sammenheng vil jeg bl.a. vise
til pressemelding av 2. oktober og brev til forsvarskomiteen
av 17. oktober 2001 fra min forgjenger i statsrådsstolen.

Imidlertid har denne regjeringen i Tillegg
nr. 4 bebudet at det er behov for å vurdere endringer og
justeringer både i Forsvarets styrkestruktur
og organisasjon, som skal følges opp i en egen proposisjon
til våren. I arbeidet som er igangsatt, inngår også en
vurdering av ytterligere rasjonalisering i Luftforsvaret. I likhet
med forrige regjerings opplegg ser jeg spesielt
på virksomheten på Rygge, Gardermoen og Kjeller.
I den forbindelse er det aktuelt å vurdere nye alternativer,
bl.a. i lys av NATOs behov og fremtidige norske behov
for transport- og tankflykapasitet. Jeg er innstilt på å konkludere
om fremtidig virksomhet på Rygge, Gardermoen og Kjeller
i forbindelse med dette arbeidet, som jeg altså tar sikte
på å legge fram for Stortinget ca. ved påsketider.

  Det ble ved Stortingets behandling av proposisjonen – altså i
forbindelse med Innst. S. nr. 342 for 2000-2001 – den
13. juni vist til det potensialet som kunne ligge i salg
av Kjeller, ved å flytte ut verkstedsenheter fra Luftforsvarets
forsyningskommando, LFK. Det var det som gjorde at Stortinget vedtok å få utredet
dette videre, samt muligheten for å flytte hele eller
deler av verkstedsvirksomheten til én av Luftforsvarets
stasjoner.

I den utredningen som den forrige
regjering påbegynte, kom det frem strenge faglige krav
fra Luftfartsverket til militær
bruk av Gardermoen, spesielt i test- og øvelsesflyging
for jagerfly og helikoptere, og det endrer forutsetningene for hvilke
virksomheter som kan legges til Gardermoen. I lys av dette ser vi
altså på det på ny. Jeg skjønner
representantens bekymring for det med kompetanseflukt. Det er et
generelt problem nå når vi står
overfor omstillingene i Forsvaret, og derfor skal jeg bestrebe meg
på at vi så raskt som mulig kommer med en anbefaling.

  Da vil jeg bare kort bemerke at
jeg selvfølgelig ikke har kompetanse innenfor
mitt felt, som er Forsvarsdepartementet, til å ha meninger
om den sivile luftfarten. Men at det skal kunne være muligheter
for aktiviteter på Rygge når det gjelder den militære
luftfarten, det er riktig, og det er også en
av de tingene som vi nå utreder nærmere.

  Som jeg var inne på i mitt
forrige svar, har Regjeringen varslet at den til våren
vil legge frem en proposisjon med eventuelle forslag til endringer
og justeringer både i Forsvarets styrkestruktur og organisasjon.
I den sammenheng skal selvfølgelig også Sjøforsvarets
organisasjon settes under lupen. Men inntil eventuelle forslag om
endringer foreligger er det naturligvis Stortingets beslutning som
gjelder. Og når det gjelder Olavsvern, er Stortingets beslutning
at Olavsvern som orlogsstasjon legges ned og videreføres
som base under Ramsund orlogsstasjon for å kunne
understøtte MTB-er og undervannsbåter når
de skal operere i nord.

Jeg vil presisere at Stortinget ikke
har vedtatt at det skal være fast stasjonering
av MTB-er ved Olavsvern. Det er derfor – med det vedtaket
som foreligger – viktig å skille mellom
hva som er en understøttelsesfunksjon, og hva som er en
fast stasjonering.

I den gjennomgangen jeg skal foreta, der jeg
altså tar sikte på å komme med en slags
anbefaling rundt påsketider, vil jeg imidlertid legge stor
vekt på hensynet til rasjonell drift og potensial
for ytterligere innsparinger for de årene vi
har foran oss.

  Ja, min klare intensjon
når jeg antyder påsketider som fremleggelsestidspunkt
for en proposisjon, er at alle er tjent med at vi får vedtak
før sommeren. Det har også vært
et klart signal til de organene her i huset som vil måtte
behandle en slik proposisjon.

Så vil jeg også knytte noen
kommentarer til spørrerens premiss for spørsmålet,
nemlig at det er et økende ønske i Sjøforsvarets
ledelse om å lokalisere hele MTB-flåten
til Olavsvern. Jeg oppfatter det slik at de signaler som jeg har
mottatt fra deler av Sjøforsvaret, har vært at når
man får etablert en ny Skjold-klasse, er det
enkelte som kunne tenke seg at Hauk-klassen i større grad
kunne rendyrkes for nordområdene. Det har også vært
en diskusjon om hvorvidt stortingsvedtaket fra juni kunne
tolkes i retning av at man skulle videreføre åtte
Hauk MTB-er, eller 14. Denne regjeringens konklusjon har
vært 14, og det øker selvfølgelig muligheten
for tilstedeværelse i nord.

  Jeg vil selvfølgelig være
forsiktig med å foregripe noen konklusjon på det arbeidet
som skal gjøres frem mot en vårproposisjon. Jeg tror
jeg i denne omgang vil begrense meg til å peke
på at man i det vedtaket som ble gjort den 13. juni, har
opprettholdt både Sortland,
Ramsund og Olavsvern som base, og at en praktisk utfordring
vi har foran oss, vil være å finne en
noe slankere struktur enn det dette representerer, og at det er
helheten i den økonomiske pakken til Forsvaret som vi får
til til våren, som vil avgjøre hvilket ambisjonsnivå vi
kan legge oss på også når det
gjelder Sjøforsvarets fremtid.





                

