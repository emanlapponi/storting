 Kystradar Sør
ble bygd på 1960-tallet ut fra helt andre militære
behov enn dem Forsvaret har i dag. En vesentlig andel av kostnadene
knyttet til etableringen av Kystradar Sør
ble dessuten dekket av NATO.

Slik det fremgår av St.prp. nr. 55
for 2001-2002 foreslo Regjeringen å legge ned Kystradar
Sør. Det var fordi denne kystradarkjeden nærmer
seg slutten av sin tekniske levetid og hadde liten operativ verdi
for Forsvaret i dag.

Denne radarkjeden gav heller ikke
fullstendig dekning langs hele kysten av Sør-Norge.
Jeg vil dessuten påpeke at ingen sivile etater
har benyttet informasjon direkte fra Forsvarets kystradarkjede.

Beregninger viser at en modernisering og utbygging av
Kystradar Sør vil kreve betydelige
investeringer. NATO er ikke villig til å bidra
til finansiering av en slik oppgradering, og
andre prosjekter gis langt høyere prioritet fra
Forsvarets ledelse. Ut fra en helhetlig vurdering kom Regjeringen
derfor fram til at en utvidelse og modernisering av radarkjeden ikke
kunne prioriteres i forhold til andre og mer kritisk viktige
omstillings- og moderniseringsprogrammer i Forsvaret. Stortinget
sa seg enig i dette den 19. juni i fjor, gjennom
Innst. S. nr. 232 for 2001-2002 som gav sin tilslutning til forslagene
i St.prp. nr. 55.

Regjeringen har dermed ikke alternative
planer for Kystradar Sør. Forsvaret
har imidlertid en rekke ressurser som bidrar til verdifull overvåking
av kysten. I tillegg til fly- og fartøysressurser omfatter
dette bl.a. elektroniske sensorer, satellittbilder og kystovervåkingssystemet COSS,
Coastal Operations and Surveillance System.

Regjeringen vil dessuten gjennomføre
flere tiltak for å sikre bedre overvåking
av kysten. Ved utbygging av nettverk for automatisk identifisering
av skip, AIS, i 2003–2004 legges det til rette for overvåking
av AIS-pliktige skip langs hele kysten.

Videre ønsker Regjeringen å utvide
territorialfarvannet fra 4 til 12 nautiske mil, noe som åpner
for at vi kan utøve kontroll av skipstrafikken
i et større geografisk område. I tillegg vurderes
det nå om det skal etableres en felles sivilmilitær
billedoppbyggingssentral som vil kunne motta informasjon fra både
sivile og militære overvåkingsressurser. Overvåking
av norskekysten er en samfunnsoppgave
som i så fall vil kreve økonomiske og praktiske
bidrag fra en rekke sivile så vel som militære aktører.

 Jeg er glad for at spørsmålsstilleren
her nettopp trekker fram alle de ulike departementer
som er berørt, og som har behov knyttet til kystovervåkning.
Det pågår et tverrdepartementalt prosjekt
i Regjeringen knyttet til en eventuell etablering av en
felles sivilmilitær billedoppbyggingssentral. Forsvarsdepartementet
er i dialog med berørte departementer, særlig
Justisdepartementet og Fiskeridepartementet, med sikte på å utarbeide
et utkast til notat og mandat. Forsvarsdepartementet vurderer også om
en slik sivilmilitær billedoppbyggingssentral f.eks. kan
legges til LDKN hvis interessen for et spleiselag mellom
ulike departementer skulle vise seg å være
til stede.

 Da føler jeg bare behov
for å legge til at vi allerede i dag har noe som heter KYBAL.
Det er en oppgave som er lagt til LDKN, og som handler om kystberedskap
og aksjonsledelse ved fare for ulykker og akutt forurensning
til sjøs. Hvis vi tar utgangspunkt i dette arbeidet og
det arbeidet som er iverksatt for å identifisere
andre departementer som har fellesinteresse med Forsvaret
for å trygge sikkerheten på kysten, har vi muligheter
til å kunne tjene brede samfunnsinteresser, og med den
eventuelle billedoppbyggingssentralen gi økt trygghet for
det som jeg oppfatter at spørsmålsstilleren er
opptatt av, nemlig å kunne sikre oss mot både
miljøkriser og andre kriser langs den lange kysten
vår.





                

