 Bortsetting av virksomhet skal bidra betydelig
i omleggingen av Forsvaret for å omprioritere ressurser
fra støttefunksjoner til høyere prioritert virksomhet.

Hovedhensikten er å oppnå en
mer effektiv drift av støttevirksomheten gjennom samarbeid
og partnerskap med private aktører og dermed øke
fokuseringen på Forsvarets kjernevirksomhet.

Konkurranseutsetting og bortsetting av virksomhet har
vært systematisk benyttet i Forsvaret siden 2001, da daværende
arbeiderpartistatsråd Godal iverksatte slike tiltak. Stortinget
ble orientert om dette i St.prp. nr. 45 for 2000-2001,
og i Innst. S. nr. 342 for 2000-2001
sluttet komiteen seg til hovedtrekkene i proposisjonens
beskrivelse av aktuelle virksomhetsområder for konkurranseutsetting
og bortsetting. Det gjennomføres for tiden flere prosjekter
med konkurranseutsetting/bortsetting innenfor relativt
begrensede funksjonsområder av støttevirksomheten.

I forsvarssjefens militærfaglige utredning
av 8. desember ble det foreslått å vurdere
bortsetting av samtlige administrative støttetjenester
og stasjonære logistikktjenester ved våre baser,
flystasjoner og garnisoner dersom dette er hensiktsmessig i et totaløkonomisk perspektiv.
Dette omfatter bl.a. forvaltning av eiendom, bygg og anlegg, skyte-
og øvingsfelt, boliger, alle typer administrative
oppgaver som arkiv og post, logistikkstøtte, forpleining,
depot/lagervirksomhet, vedlikehold samt helsetjenester.

Jeg vil understreke at vedlikeholdsfunksjoner
som skal være forberedt for deployering til internasjonale
operasjoner, er holdt utenfor slike bortsettingsvurderinger.

Støtteleveransene til Forsvarets baser
krever en betydelig intern organisasjon og fokus mot denne virksomheten.
Samlede leveranser av hele den stasjonære basestøtten
vurderes derfor å kunne ha et betydelig gevinstpotensial.

For å vurdere realismen i forsvarssjefens
forslag vil det imidlertid bli gjennomført et pilotprosjekt,
og det er her basen på Haakonsvern
er valgt som pilot.

Jeg vil likevel presisere overfor
spørsmålsstilleren at det ikke er tatt
beslutning om bortsetting. En slik beslutning vil eventuelt
bli fattet etter en vurderingsfase, der det gjennomføres
en sammenligning av egen virksomhet og kostnader og det eksterne
markedets mulige leveranser. Dette betyr at både
direkte kostnader som kan leses av regnskaper, og indirekte kostnader
som ikke kan leses av regnskaper, må kartlegges
først.

Vurderingsfasen for dette pilotprosjektet vil være første
halvår av 2004, og det vil si at beslutning først
vil bli tatt etter at Stortinget har behandlet Forsvarets
langtidsplan for 2005-2008 før sommerferien.

 Jeg vil takke spørsmålsstilleren
for det jeg oppfatter som en tilslutning til den framdriftsplanen
som vi skisserer, nemlig at man tester ut dette som et pilotprosjekt,
men at vedtaket kommer etter grundig analyse
og etter at Stortinget har hatt en anledning til å si
sitt ved behandlingen av fireårsproposisjonen.

Jeg vil også benytte anledningen
til å takke for det gode samarbeidet
som har vært mellom Regjeringen og Arbeiderpartiet
nettopp om moderniseringen av Forsvaret. De formuleringer
denne Regjeringen bruker om bortsetting, er mer eller
mindre identiske med de formuleringer den forrige
regjeringen ved Bjørn Tore Godal brukte i St.prp.
nr. 45 for 2000-2001 om nettopp bortsetting. Jeg registrerer også at
det har vært flere uttalelser fra arbeiderpartipolitikere
som er positive til Offentlig Privat Samarbeid, uten at man derved
legger det samme i det som i det gamle begrepet privatisering.

