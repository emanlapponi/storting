 Jeg skal kort få lov til å minne om det som står i svaret fra Forsvarsdepartementet til komiteen. Der står det at merverdiavgiften ved leie av kystvaktfartøy antas å være ca. 35 mill. kr. Beløpet er cirka fordi det for tiden forhandles med rederne om kontraktene. Beløpet var forutsatt dekket ved omdisponering innenfor forsvarsrammen.




Bakgrunnen for denne historien er at da Stortinget behandlet kompensasjon for utgifter til merverdiavgift ved departementenes kjøp av tjenester som en del av prosessen med revidert nasjonalbudsjett, ble ikke merverdiavgiftsplikten ved leie av kystvaktfartøy tatt med i grunnlaget. Da spørsmålet dukket opp senere, ble Skattedirektoratet kontaktet for at man skulle få en vurdering av hvorvidt det skulle betales merverdiavgift. Vurderingen resulterte i et klart ja, ifølge Skattedirektoratets gjeldende hjemmelsgrunnlag. Svaret fra Skattedirektoratet kom ikke tidsnok til at den forrige regjering kunne innarbeide saken, omtale den og disponere inn midlene innen St.prp. nr. 1 ble fremlagt. Nå har jeg forstått det slik at det er et ønske fra representanter her i salen om å ta et initiativ overfor Finansdepartementet og be dem vurdere denne saken igjen. Det sorterer under en annen statsråds felt, men det finnes praktiske ordninger for å håndtere dette. En mulighet vil være et skriftlig spørsmål fra en av representantene som raskt kan videreformidles til den ansvarlige statsråd.




 Denne regjeringen har lagt til grunn det samme syn som den forrige regjering, nemlig at beløpet forutsettes dekket ved omdisponering innenfor forsvarsrammen. Slik lå det til rette da stortingsproposisjonen ble fremlagt. Når denne regjeringen ikke la frem noe annet syn i tilleggsproposisjonen, er dette fortsatt denne regjeringens syn. Skal man får et annet svar enn det jeg nå gir, må det tas et nytt initiativ. Men denne regjering har altså lagt den samme forutsetning til grunn som den forrige, nemlig omdisponering innenfor forsvarsrammen.




