 Skifte Eiendom er en avdeling i etaten
Forsvarsbygg som skal bidra til å redusere Forsvarets eiendom,
bygg og anlegg som en del av den totale omstillingen i Forsvaret.
Nettoinntekten fra avhendingen for hele omstillingsperioden var
i utgangspunktet forventet å gå i null, fordi
avhendings- og oppryddingsarbeidet tilknyttet forsvarseiendommer
kan være betydelige, og markedet kan være
varierende. Så langt i perioden er det imidlertid generert
betydelige nettoinntekter fra salget. I tillegg kommer et vesentlig
bidrag til Forsvarets omstilling gjennom reduserte driftskostnader
ved at Forsvaret må betale husleie for langt færre
bygninger og arealer enn tidligere. Det betyr at Forsvarsbygg
gjennom Skifte Eiendom bidrar vesentlig til å finansiere
Forsvarets modernisering og styrke den operative evnen.

Det arrangementet i regi av Skifte
Eiendom som representanten Bredvold tar opp, var ifølge
Forsvarsbygg en samling med 60 medarbeidere fra fem ulike salgskontorer spredd
over hele Norge. Samlingen hadde som mål å formidle
felles policy, retningslinjer og prosesser knyttet til avhending
av utrangerte forsvarseiendommer.

Jeg forutsetter at ledelsen i Forsvarsbygg
legger til grunn strenge vurderinger for hvilke kostnader som er nødvendige
for å gi slike samlinger tilstrekkelig faglig utbytte,
og at disse kostnadene er i tråd med kravene til forsvarlig økonomiforvaltning.

Når det gjelder innleid konsulentstøtte,
vil jeg understreke at all bruk av konsulentstøtte i dag
skal skje etter eksplisitt godkjenning av etatssjefen,
jf. retningslinjer av 21. januar 2005 – dette for å sikre
at Forsvarets samlede konsulentbruk begrenses til et minimum og
prioriteres til nødvendige oppgaver som innføring
av nye økonomisystemer og oppfølging av Riksrevisjonens
antegnelser. Videre skal konsulentoppdrag
på over 200 000 kr alltid utlyses på anbud, jf.
forskrift om offentlige anskaffelser.

I det aktuelle tilfellet opplyser Forsvarsbygg
at det var nødvendig for Skifte Eiendom på svært
kort tid å overta hovedsamarbeidspartnerens rettigheter
og plikter, fordi denne ikke selv oppfylte svært
viktige deler av den inngåtte avtalen for driften av Oscarsborg
festning. Ifølge Forsvarsbygg var det i denne situasjonen
helt avgjørende å leie inn konsulentstøtte
for på kort varsel å kunne sikre åpningen
av Oscarsborg for allmennheten sommeren 2004. Jeg vil trekke fram
at sommersesongen ble en suksess – med 50 000 besøkende.
Dette hadde ifølge Forsvarsbygg ikke vært
mulig uten nødvendig spesialkompetanse.

Det er også verdt å nevne
at driften av Oscarsborg i 2004 gav inntekter på i overkant
av 10 mill. kr. La meg også nevne at ifølge
Transportøkonomisk institutt gav sommersesongen på Oscarsborg økonomiske
ringvirkninger i Frogn kommune på nærmere 27 mill.
kr. I dette tilfellet har i hvert fall konsulentbruken gitt økonomiske
goder for både lokalbefolkningen og Forsvaret.

  Når det gjelder inntektene fra Forsvarsbygg,
refererte jeg til de premissene som lå ved inngangen til
denne langtidsplanperioden, altså våren 2002,
der man i finansieringsgrunnlaget for fireårsperioden 2001-2005
la til grunn at i sum ville salgsaktiviteten fra Forsvarsbygg gå i
null, fordi det på en del av arealene, f.eks. skytefelt,
ligger betydelige avhendings- og opprydningsarbeider knyttet til
feltene. Samtidig er det gledelig å se at i løpet
av perioden har Forsvarsbygg vært i stand til nettopp å generere
betydelige inntekter. Jeg er helt enig med spørreren i
at det må være målet, for hvis
man gjennom salget kan generere betydelige nettoinntekter etter
at kostnadene ved avhendingsprosessen er trukket fra, bidrar man
positivt til Forsvarets omstilling, man får overført
midler til operativ evne, til forsvarsevne. Det har Forsvarsbygg
bidratt til, og det er positivt.

Når det gjelder konsulentbruken, mener
jeg at Forsvarsbygg i dette tilfellet har gitt gode svar,
i og med at resultatet ble at man kunne åpne
Oscarsborg for publikum slik hensikten var,
og dermed få inntekter, i tillegg til at lokalsamfunnet
fikk gode inntekter.

  Jeg er helt enig med spørsmålsstilleren
i at vi har de samme målsettingene, både å få høyest
mulig nettoinntekter til Forsvaret og å være
restriktiv på utgiftssiden. Derfor
har jeg også presisert i retningslinjer til alle
etatssjefene som sorterer under Forsvarsdepartementet, herunder
sjefen for Forsvarsbygg, at man personlig skal godkjenne konsulentbruk,
og at man selvsagt skal holde seg innenfor anbudsreglementet.
I dette tilfellet opplyser Forsvarsbygg at denne konsulentstøtten
har vært nødvendig for å generere betydelige
merinntekter. Jeg har da selvfølgelig tillit til at etatssjefen
for Forsvarsbygg har gjort nettopp den kritiske vurderingen
som spørreren understreker, og jeg er også helt
på det rene med at det er etaten Forsvarsbygg
som Forsvarsdepartementet forholder seg til, og at Skifte Eiendom
er en avdeling i den etaten.





                

  Ved behandlingen av Innst. S. nr. 93 for 2003-2004,
jf. St.prp. nr. 12 for 2003-2004, sluttet Stortinget seg til at
FLO i framtiden i hovedsak skal være
kundefinansiert, med den øvre del av Forsvarets militære
organisasjon som kunde. Det betyr at innenfor
rammen av tildelte budsjetter er det kundens virksomhetsområder,
lokalisering, behov og krav som skal være styrende
for hvilke oppgaver FLO skal utføre, hvilket omfang logistikkvirksomheten
skal ha, hvor denne skal drives, og med hvilken kvalitet.

For å tilpasse virksomheten til den øvrige
omstruktureringen i Forsvaret, og for å møte
de betydelige innsparingskrav som er fastsatt av Stortinget, gjennomfører
FLO et kontinuerlig og meget omfattende omstillingsarbeid. Hensikten
er å få etablert en organisasjon som
skal opprettholde en tilfredsstillende
forsyningstjeneste tilpasset behovene i den operative strukturen både
når det gjelder geografisk plassering, materiellstruktur
og aktivitetsnivå.

Innsparingsmålene er i første
omstillingsperiode en årsverksreduksjon i FLO på 1
300, og deretter i neste omstillingsperiode, 2005-2008, minimum
600 mill. kr i reduserte driftsutgifter pr. år.

I St.prp. nr. 1 for 2004-2005 orienterte Regjeringen
om den videre utviklingen i FLO. Der står det:

«FLOs
driftsrelaterte virksomhet vil kunne reorganiseres i en enda
mer prosessbasert modell, med utgangspunkt i prosessene systemstyring,
vedlikehold og forsyning samt IKT. En konsekvens av dette vil være
at divisjonsledelsesnivået legges ned. Mest mulig av den
utførende virksomheten vil søkes desentralisert til
de områder der de operative enheter
driver sin virksomhet»

Videre står det at produksjons- og
resultatenhetenes oppgave

«vil
i så fall endres og i stor grad desentraliseres
til et større antall baser. Dagens PRE-nivå vil
i så fall bli lagt ned».

Det står i budsjettproposisjonen.

I budsjettinnstillingen sa komiteen
bl.a.:

«Komiteen
viser til at fastsettelse av vedtatt organisasjonsstruktur, innenfor
de rammer og effektiviseringskrav Stortinget har gitt, er delegert,
og at det nå pågår forhandlinger mellom
Forsvaret og de ansattes organisasjoner om dette.»

Forhandlingene med organisasjonene er nå sluttført, og
det pågår i samarbeid
med partene en videre identifisering og innplassering av personell
fram til april 2005.

Regjeringen vil følge opp komiteens
anmodning i samme innstilling om at Stortinget blir holdt informert
om framdriften i omleggingen av FLO på en egnet måte.
Regjeringen tar derfor sikte på å komme tilbake
til dette i St.prp. nr. 1 for 2005-2006 til høsten.

Regjeringen planlegger også å legge
fram en sak for Stortinget om en ny etat med et helhetlig ansvar
for den utøvende delen av Forsvarets investerings- og innkjøpsvirksomhet
i første halvdel av neste periode, 2005-2008,
i tråd med Stortingets vedtak nr. 436 ved behandlingen
av langtidsplanen for den perioden.

  Jeg vil først vise til
at den videreutvikling av FLO-organisasjonen som nå pågår
i etterkant av St.prp. nr. 12, orienterte vi altså Stortinget
om i budsjettproposisjonen for 2005. Det var nettopp der
vi beskrev hvordan FLOs driftsrelaterte virksomhet, altså FLO
Drift, vil kunne bli organisert i en enda mer prosessbasert
modell med utgangspunkt i ulike avdelinger, som prosessystemstyring,
vedlikehold, forsyning samt IKT, og at en konsekvens av dette vil være
at divisjonsledelsesnivået legges ned. Det informerte vi
om. Vi informerte også om, som jeg var inne
på, at den utøvende virksomheten vil søkes enda
mer desentralisert til de områder der
de operative enheter utøver sin virksomhet – altså en
større grad av desentralisering og et større antall baser
enn det som lå til grunn da vi behandlet St.prp. nr. 12.
Det er Stortinget informert om, og jeg har dyp respekt for
at Stortinget ønsker å bli informert
om framdriften på en egnet måte. Så når
man i april har sluttført sin dialog om den nye
organisasjonen, vil det være naturlig å informere
om det nettopp i budsjettproposisjonen til høsten.

 Jeg vil først si at jeg deler Nybakks
oppmerksomhet knyttet til det omstillingstrykket som er på FLOs
ansatte. Derfor har det vært særdeles viktig for
meg at organisasjonene blir tatt med på råd, og
at det faktisk har vært ført reelle forhandlinger mellom
forsvarsledelsen og organisasjonene om hvordan organisasjonen nå skal
se ut. Det er gledelig at man der har kommet i mål, og
at man nå viderefører samtaler om detaljene, som
man tar sikte på å være ferdig med
i april. Det er viktig.

Så må jeg få legge
til at FLOs organisasjon i denne perioden ikke vil være
ferdig omstilt før 31. desember 2005. Det er det siste
omstillingsåret vi går inn i, og det betyr selvfølgelig også at
det er krevende for de ansatte, fordi vi må sluttføre
det vi har påbegynt. Jeg har stor respekt for den innsatsen
som er gjort, og for de resultater man har oppnådd, til
tross for et merforbruk.

Når det gjelder kommentarer til verkstedene,
vet jeg at det ligger en sak til behandling i Stortinget om det,
så der får vi antakeligvis anledning til å gå nærmere
inn på det.





                

