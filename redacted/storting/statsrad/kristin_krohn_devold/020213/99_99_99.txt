 Heimevernet er en del av det militære
forsvaret. Tradisjonelt har Heimevernets oppgave vært å sikre
vitale samfunnsinstallasjoner og forsvarsgrenenes mobilisering i
nærområdet. Som følge av den kalde krigens
opphør har mobiliseringsdelen av Forsvaret blitt stadig
mindre, og Heimevernet har derfor fått en ny rolle. I dag
utgjør Heimevernet en viktig del av vårt territorielle
forsvar. Etter at omstillingen er fullført, vil
Heimevernets betydning ha økt ytterligere.

Beredskapskravet etter 11. september
ville ikke blitt ivaretatt på en god måte
uten at vi hadde hatt Heimevernet. Raskt og effektivt stilte Heimevernet
på post rundt objekter hvor det kunne være fare
for terroranslag. Spesielt ved sikringen av våre
jagerfly ble det demonstrert hvilken uvurderlig ressurs Heimevernet
er i en krisesituasjon.

Skytetragedien på Geilo viste oss
imidlertid at den høye beredskapen har en skyggeside.
Konseptet med å la Heimevernets soldater til enhver tid
ha sitt automatvåpen og ammunisjon lagret i hjemmet, medfører
alltid en fare for at våpenet kan bli misbrukt.
Selv om det er få tilfeller av misbruk i forhold til de
83 000 som er i styrken, er dette en situasjon
vi må ta alvorlig, for Heimevernet skal være
ensbetydende med trygghet for samfunnet, ikke utrygghet.

Derfor er jeg opptatt av at vi må få optimal
sikkerhet knyttet til våpenlagringen og bedre
rutiner for hvordan vi klarerer mannskapene som skal ha denne viktige
forsvarsoppgaven. Samtidig må slike tiltak veies opp mot eventuelle
ulemper i form av svekket beredskap og redusert mulighet til hurtig å kunne
benytte våpenmakt overfor en fiende. Jeg forstår
det slik at det er denne avveiningen som også spørreren
er opptatt av.

Å komme fram til en endelig
konklusjon vil nødvendigvis ta litt tid. Forsvarskomiteens
leder har i skriv av 15. januar 2002 understreket behovet
for å se hele sakskomplekset i en helhetlig sammenheng
og at det gis en tilbakemelding til Stortinget i en slik form. Jeg
er glad for at Forsvaret og departementet på denne måten
blir gitt anledning til en grundig gjennomgang før Stortinget orienteres
om en så viktig sak.

Et internt utvalg i Forsvarets overkommando
har anbefalt at våpnene fortsatt skal oppbevares i hjemmet, men
med kammerlås. Nøklene til kammerlåsen
og ammunisjonen bør ifølge utvalget ikke
oppbevares hos den enkelte. Hva Forsvarsdepartementet til slutt
anbefaler, vil fremgå av den proposisjonen som legges frem
i vår, i tråd med ønskene fra forsvarskomiteen,
ved lederen. Inntil da vil jeg være lydhør
overfor alle gode forslag om hvordan vi kan
komme frem til det beste resultatet. Ikke minst
vil jeg lytte oppmerksomt til dem som har skoen på til
daglig, og som har ansvaret for Heimevernets personell. Jeg tenker
da spesielt på forsvarssjefen og Generalinspektøren
for Heimevernet og hva disse to gir meg av konkrete anbefalinger.

 Jeg ser at representanten peker på noe
veldig viktig, nemlig den raske reaksjonstiden. Det var også bakgrunnen
for at jeg i utgangspunktet var skeptisk til forslaget om sentrale
lagre av våpnene. Jeg tror slike sentrale lagre ofte
kan være fristende for kriminelle grupper å prøve
seg på, pluss at det gir oss en uakseptabelt lang reaksjonstid.

Kunsten er å finne den gode
miksen.

Jeg vet at man i Danmark nettopp
har besluttet å lagre HV-ammunisjon sentralt, mens Sverige
allerede har innført kammerlås, for også disse
landene har hatt en lignende utvikling og lignende triste eksempler
som dem vi har hatt i Norge.

Når jeg kommer tilbake til komiteen
og Stortinget med en anbefaling, vil nettopp spørsmål
om reaksjonstiden være en av de faktorene jeg
legger vekt på å få gode svar
på, i tillegg til at vi alltid må forbedre våre
muligheter til å ta vekk klareringen og adgangen til å ha
våpen for dem som enten har brukt narkotika eller
som vi vet har en ustabil psyke.

 Jeg vil kort legge til at når det
gjelder heimevernloven, står det at heimevernssoldater
skal oppbevare og vedlikeholde sine våpen. Men
det står ikke eksplisitt at de skal ha våpenet
i hjemmet.

Før vi konkluderer, tror jeg det er
viktig å få de erfaringene og de vurderingene
som er gjort i våre naboland. Danmark er også en
nær alliert, og jeg tror at når det gjelder lovgivning
av denne typen, har vi alt å tjene på å ha en
lovgivning som er nokså lik den de har i land som det er
grunn til å sammenligne seg med.

Avslutningsvis vil jeg gjerne få si
at vi selvfølgelig er opptatt av reaksjonstiden. Det er
en av de tingene jeg vil be Generalinspektøren for Heimevernet
og forsvarssjefen legge spesiell vekt på når de
legger frem sin anbefaling for departementet.

