 Et av de mest sentrale prinsippene som ligger
til grunn for den omorganiseringen vi har i Forsvaret, besluttet
av Stortinget, er konsentrerte strukturer, samling av virksomheter
og 5 000 færre ansatte. Det er grunnlaget for å nå målet
om et moderne og fleksibelt forsvar.

Forsvarssjefen har etter drøftinger
med arbeidstakerorganisasjonene besluttet samkjøring av
regnskapsarbeidet i én sentral funksjon, og forsvarssjefen
har besluttet det lagt til Bergen.

Å effektivisere disse regnskapsfunksjonene
i Forsvaret til én regnskapsenhet er en viktig del av leveranseprosjekt
1 i program Golf. Program Golf er en viktig del av grunnlaget for
de overordnede målsettingene med forsvarsomleggingen.

I dag er det 90 ulike enheter som utfører
regnskap for Forsvaret, og det gir dårlig ressursutnyttelse.
Regnskapsenheten skal i framtiden sikre at Forsvaret kan
tilfredsstille funksjonelle krav i økonomireglementet innenfor gitte
frister.

Jeg er ikke uten videre enig med
spørreren i at konsentrasjon av Forsvarets virksomhet generelt
vil føre til økt pendling. Geografisk
konsentrasjon av Forsvarets aktiviteter gjør også at
Forsvarets personell kan få en mer variert tjeneste innenfor
ett og samme geografiske område.

Jeg er imidlertid opptatt av at som hovedregel
skal personellet kunne bo der de tjenestegjør, og derfor
gjennomfører vi en rekke tiltak for dette.

Vi har for det første iverksatt
familieprosjektet i Indre Troms, som gir støtte
til etablering av arbeidsplasser og økonomisk støtte
til videreutdanning for medflyttere.

Vi har også et prøveprosjekt
med barnepassreiser.

I områder der
Forsvaret skal øke sin aktivitet, er det under bygging
og planlegging nye boliger for personellet.

Tiltakene har som mål å gjøre
det lettere for forsvarsfamiliene å flytte samlet til et
nytt tjenestested.

Målet er et moderne, fleksibelt og
effektivt forsvar som tar vare på den viktigste
ressursen, nemlig de ansatte. Da må vi legge til rette
for at de som ønsker det, slipper å pendle,
ved å ha et mest mulig fleksibelt tilbud der Forsvaret
satser videre, og det gjelder i høyeste grad Indre
Troms.

 For det første vil jeg gjerne
bekrefte at Indre Troms er satsingsområde. Det
er jo ett av de to stedene der Forsvaret satser når det gjelder
Hæren. Det betyr at i en situasjon der Forsvaret skal
nedbemanne med 5 000 personer, vil Indre Troms være
av de regionene og områdene som kommer klart best ut. Og
det er gjort med hensikt, for Indre Troms er et viktig
område.

Når det gjelder regnskapsenheten,
er hovedpoenget at vi ikke nedlegger en konkret
aktivitet eller virksomhet ett sted, vi tar en masse enkeltstillinger
og lokaliserer det til et nytt sted. Fordi det er forsvarssjefen
som er ansvarlig for gjennomføringen
og omstillingen, og fordi det er forsvarssjefen som er ansvarlig
for at leveranseprosjekt 1 i program Golf blir sluttført
i henhold til tidsfristene, er det også viktig
at forsvarssjefen fikk ansvaret for å samkjøre regnskapsarbeidet.
Da er det altså forsvarssjefens beslutning, sammen med
organisasjonene, at det skal skje i Bergen, og det har ikke
vært naturlig å ta det opp på politisk
nivå.

 Jeg betviler ikke at både
regnskapsenheten og andre enheter kan lokaliseres til
ulike steder i Norge. Og jeg er helt enig med representanten Enoksen
i at mange av de lokaliseringene som har funnet sted i Nord-Norge, både
Brønnøysundregistrene og for så vidt også den
virksomhet som nå legges til Harstad, er gode
eksempler på at man klarer å finne
kvalifisert personell i Nord-Norge. Men i dette tilfellet er det altså delegert
til forsvarssjefen, i samråd med organisasjonene, å velge
det stedet de synes det ligger best til rette for å samle
den nye regnskapsenheten. Og jeg har ingen innvendinger til den
beslutningen som forsvarssjefen har tatt.

Men jeg vil også minne om
at Indre Troms er et satsingsområde som vel overgår
det meste av det vi har i Norge knyttet til Forsvaret.
Det er ikke bare Hæren som er der.
I nærområdet har man Kystjegerne i Harstad, man har
Marinejegerne i Ramsund, og man har alliert trening i nord, så dette
er et vekstområde som gir økte
muligheter for arbeidsplasser. Så når det gjelder
Indre Troms, tror jeg man skal satse på det som
allerede er der og videreutvikle det, for det er kanskje den regionen
som kommer best ut samlet sett.





                

