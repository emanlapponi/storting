  I omleggingen av Forsvaret har Regjeringen
lagt stor vekt på tilstedeværelse i alle
landets regioner. Samtidig må virksomheten samles i større
grad enn tidligere. Det betyr en kraftsamling i Nord-Norge, Trøndelag,
Bergen, det indre østlandsområdet og
Oslofjord-regionen.

Tilstedeværelse i alle regioner
styrker regionale kompetansemiljøer
og legger grunnlaget for vekst og sysselsetting
i alle landsdeler.

Oslo og Akershus har samlet et betydelig innslag
av Forsvarets ledelseselementer og avdelinger. Nærhet til
beslutningstakere og relevante fagmiljøer, tilgang på kompetent
arbeidskraft samt utnyttelse av infrastruktur har vært
viktig for lokaliseringen i dette området.

Ved behandlingen av innstillingen til langtidsproposisjonen
i fjor vedtok Stortinget å flytte de deler av Forsvarets
logistikkorganisasjon innen Tungt vedlikeholdsdivisjonen
samt annen forsvarsvirksomhet som er avhengig av flystripen på Kjeller,
til Gardermoen. Videre skal transportflyskvadronen flytte fra Gardermoen
til Rygge.

I statsbudsjettet for 2005 orienterte Regjeringen
om den videre utviklingen av FLO, herunder organisering av FLOs
virksomhet i en desentralisert prosessbasert modell, der både
divisjonsledelsesnivået og produksjons- og resultatenhetene
legges ned. Dette er viktig for å nå Stortingets
vedtatte innsparingsmål på 1 300 årsverk
i perioden 2002–2005 samt ytterligere minimum 600 mill.
kr i reduserte driftsutgifter for FLO pr. år i perioden
2005–2008.

Ved behandlingen av statsbudsjettet sist høst
uttalte forsvarskomiteen
at fastsettelse av vedtatt organisasjonsstruktur innenfor
de rammer og effektiviseringskrav Stortinget har gitt, er delegert,
og at det nå pågår forhandlinger med
de ansattes organisasjoner om dette.

Jeg viser her til det svar som ble gitt i spørretimen
den 2. mars i år om at Forsvarsdepartementet i statsbudsjettet for
2006 til høsten vil komme tilbake med informasjon om framtiden
i omleggingen av FLO.

Akershus har i dag en god balanse
når det gjelder forsvarsarbeidsplasser, fordelt på både
vest-, midt- og nordregionen.

I den grad Stortingets beslutninger og de pågående omstillinger
i FLO kan medføre noen justeringer mellom disse,
vil det være naturlig å besvare det
i nettopp statsbudsjettet. Både Gardermoen,
Kjeller, Kolsås og Oslo sentrum vil
imidlertid være svært sentrale miljøer
fortsatt i Forsvarets militære organisasjoner.

  Her er det bred enighet om at både
Kolsås i vest og Kjeller i øst er viktige kompetansemiljøer
for Forsvaret framover. Kolsås vil være
sentralt både for IKT-divisjonen og for Materielldivisjonen,
og Kjeller vil fortsatt være sentralt innenfor
det som i dag skjer i Driftsdivisjonen, selv om divisjonsledelsen
krympes fordi man har en mer desentralisert modell, slik Stortinget
ble informert om i budsjettproposisjonen for 2005. Nettopp
fordi dette spørsmålet har vært vist
interesse fra komiteens side, synes
jeg det er naturlig i det framlagte budsjettet vi kommer med til
høsten, å informere om eventuelle konsekvenser
av den nye modellen for den regionen som spørsmålsstilleren
tar opp.





                

 Jeg vil først si at jeg synes det
er tilfredsstillende at forrige spørrerunde om
dette medvirket til å berolige med hensyn til lokaliseringen
av HV-distriktsstaben for Troms. I tillegg vil jeg bemerke til spørsmålet
om Bjerkvik og NATO-infrastruktur at NATO nå er
i ferd med å revidere hele sin infrastruktur
for satellittbakkestasjoner i Europa. NATO har foretatt
en beslutning om nedleggelse av 16 satellittbakkestasjoner i Europa.
Beslutningen ble tatt i militærkomiteen ved Memorandum
nr. 0058-2004 av 24. mars i år. Seks bakkestasjoner i fase
I og ti stasjoner i fase II skal nedlegges. Nedleggelse
av Bjerkvik og Eggemoen vil skje på bakgrunn av NATOs beslutning.
Disse vil bli erstattet av en mobil satellittstasjon.

Norske operative krav, derimot, gjør
at NATO planlegger å videreføre den
ene av de stasjonære stasjonene midlertidig, inntil den
mobile stasjonen er etablert. I tråd med dette foreslo NATO
først at Eggemoen skulle legges ned. Norge anbefalte
imidlertid i høringsrunden at NATOs stasjon på Eggemoen
ble opprettholdt i overgangsfasen, dette fordi
Forsvaret i 2004 etablerte en nasjonal bakkestasjon
på Eggemoen, samlokalisert med NATOs stasjon. Etableringen
ble gjort for å sikre en rasjonell personelldrift.
Det er derfor mer hensiktsmessig for Norge å videreføre
NATOs stasjon på Eggemoen.

NATO har i sin beslutning i militærkomiteen
i mars i år tatt hensyn til dette, med den konsekvens at
Bjerkvik legges ned først, og at Eggemoen fortsatt driftes
fram til en mobil løsning er på plass.

Når det gjelder spørsmålet
om Heimevernet og andre forsvarsrelaterte avdelinger i
Bjerkvik, vil jeg vise til mitt svar på spørsmål
fra representanten Gunnar Halvorsen i spørretimen
2. februar i år om HV-16. Som jeg der informerte om, flyttes
distriktsstaben i HV-16, i tråd med Stortingets vedtak,
fra Setermoen til Bjerkvik, og overtar HV-15s kontorfasiliteter.
Den nye distriktsstaben vil være operativ i Bjerkvik
fra og med 1. august 2005. Ved dette er Stortingets beslutning om
lokalisering av HV-16 gjennomført.

Jeg vil også gjerne si at hele
dette området i Troms er svært sentralt
for Forsvaret. Nettopp det at Forsvaret har sentralisert
hæren sin til nettopp Troms og Rena-miljøet, understreket
den betydningen disse lokalmiljøene har også i
forsvarssammenheng.

  Jeg vil gjerne få understreke at
det selvsagt primært må være
lokal heimevernsledelse som tilrettelegger for den mest optimale øving
som det aktuelle heimevernsdistrikt skal igjennom. Det er også viktig å understreke
at Heimevernet står foran en veldig stor og omfattende
modernisering, der det også vektlegges mulighet
for samøvelse med andre militære
enheter enn Heimevernet. Sånn sett vil det nok være
rasjonelt at det foregår en fordeling av øvingsaktivitet, både mellom
Setermoen skyte- og øvingsfelt og andre aktuelle
skyte- og øvingsfelt. Setermoen har, som kjent, nødvendige
baner for å kunne øve samtlige av HVs styrker.

Jeg tar likevel til etterretning
spørsmålsstillerens understreking av at det er
viktig med lokal forankring. Jeg har tillit til at lokal heimevernsledelse
vil finne fram til en god og balansert øvingsmodell.

  Her ønsker jeg bare
kort å bemerke at hele lagerstrukturen til Forsvaret
gjennomgås for å kunne forenkles, og nettopp det
at vi går over fra et mobiliseringsforsvar til et innsatsforsvar,
gjør at vi har redusert lagerbehov, og en del av effektiviseringen
i Forsvaret ligger jo nettopp i å kunne klare
seg med færre lagerarealer, det ligger som et overordnet premiss.

I tillegg vil jeg gjerne få nevne
at det foregår en evaluering av Forsvarets
ulike skyte- og øvingsfelt for å kunne anbefale
hvilke som skal beholdes og hvilke som skal avhendes. Denne prosessen
skal avsluttes 1. oktober 2005, og må selvfølgelig
gå sin gang, også for de øvingsfelt
som ligger i nærheten av Bjerkvik.





                

 Olavsvern er en base under Haakonsvern
orlogsstasjon og en del av Sjøforsvarets operative struktur.
Samtidig har Forsvarets logistikkorganisasjon/driftsdivisjon
en ammunisjonsavdeling ved Olavsvern.

I tråd med moderniseringen av Forsvaret
omstiller FLO forsyningstjenesten for å tilpasse behovene
til den operative strukturen, både når
det gjelder geografisk plassering, materiellstruktur og aktivitetsnivå.
Som en følge av dette samles vedlikehold og administrasjon
av ammunisjon på færre steder. For Sjøforsvarets
avdelinger i Nord-Norge innebærer dette at de hovedsakelig
vil få ammunisjonsforsyninger fra Ramsund og Trondenes, baser
som også er lokalisert i Nord-Norge. Dette er
i tråd med Regjeringens beskrivelse av effektiviseringen av
Forsvarets logistikk- og støttevirksomhet i St.prp. nr. 42
for 2003–2004, som Stortinget sluttet seg til i fjor vår.

De organisatoriske og personellmessige løsningene
for forsyningstjenesten har vært til lokal behandling mellom berørte
parter to ganger høsten 2004 og drøftinger og
forhandlinger vinteren og våren 2005. Den nye
forsyningsorganisasjonen skal være på plass
høsten 2005. Ammunisjonstjenesten vil bli samlet i Ramsund
og Trondenes i Nord-Norge, med en tilsvarende reduksjon
ved FLOs ammunisjonsavdeling på Olavsvern.

Generalinspektøren for Sjøforsvaret,
som er ansvarlig nettopp for det operative
sjøforsvaret, støtter denne effektiviseringen
av logistikk- og støttevirksomheten i Nord-Norge. Omorganiseringen
vil gi FLO en effektiv forsyningstjeneste, som vil være
i stand til å levere ammunisjon til Sjøforsvarets
fartøyer på avtalt sted, til rett tid
og til en riktig kostnad.

Jeg vil for øvrig minne om at Regjeringen
i St.prp. nr. 42 nettopp foreslo å legge
Kystjegerkommandoen til Olavsvern, noe som ville ha styrket den
operative aktiviteten ved basen. Stortinget sluttet seg imidlertid ikke
til dette forslaget.

  Når det gjelder utformingen av organisasjonen
FLO, er en betydelig del av dette i dag delegert til forsvarsledelsen,
som utformer sine løsninger i tett samarbeid
med berørte organisasjoner. Imidlertid var det et veldig
klart premiss i St.prp. nr. 42 at Forsvaret skulle omorganisere
seg, fra at ca. 60 pst. av Forsvarets virksomhet er støttevirksomhet
og 40 pst. operativ virksomhet, til det motsatte.

Det innebærer nettopp
at man vektlegger å effektivisere støttevirksomheten,
slik man her gjør på ammunisjonssiden, der man
altså klarer seg med to lokaliseringssteder i Nord-Norge
istedenfor tre, en reduksjon som Sjøforsvarets
generalinspektør
støtter, fordi det rett og slett frigjør ressurser
til mer operativ virksomhet.

Jeg synes denne framgangsmåten er
helt i tråd med det som ligger til grunn for St.prp. nr.
42. Men jeg vil gjerne understreke at tilstedeværelse i
Nord-Norge er høyt prioritert fra denne regjeringen.
Det gjør seg også gjeldende i de lokaliseringer
som er valgt for Forsvaret for øvrig.

  Jeg finner det alltid både
nyttig og viktig å informere Stortinget om den pågående
omleggingen, både av logistikkorganisasjonen
og av Forsvarets militære organisasjon. Men det er ikke
slik at alle enkeltjusteringer mellom lager
og strukturenheter blir gjenstand for stortingsvedtak. En god del
av disse er faktisk delegert til Forsvarets militære organisasjon.

Det som er viktig, er at man faktisk får
ivaretatt de operative behovene til de tre forsvarsgrenene, herunder
Sjøforsvaret. Det er det Regjeringen legger til rette for
når vi fokuserer både på marinejegerne
i Tjeldsund, kystjegerne i Harstad, økt alliert trening
i Porsanger, oppgraderte Orion-fly som kan støtte
Kystvakten i sin aktivitet, nye kystvaktfartøy med økte
budsjetter og betydelige nye investeringer når det gjelder
sjøforsvarsfartøy som MTB-er og fregatter. Det
er nettopp for å kunne være
til stede i nord. Men det er altså ikke antall
lager eller antall logistikkenheter som gir operativ evne.

