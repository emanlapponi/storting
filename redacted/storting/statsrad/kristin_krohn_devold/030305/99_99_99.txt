 Jeg deler fullt ut representanten Skei Grandes
syn på viktigheten av å klargjøre
folkerettslige problemstillinger når norske styrker deltar
i flernasjonale operasjoner. Deltakelse i flernasjonale operasjoner
vil nesten alltid innebære at ulike land har ulike folkerettslige
forpliktelser eller ulik tolkning av de samme forpliktelsene.
Innenfor NATO er dette meget velkjent.

Rettslig «interoperabilitet» ved
deltakelse i utenlandsoperasjoner er derfor et saksfelt som Forsvarsdepartementet
og Forsvaret har hatt fokus på i lang tid. Å sikre at krig eller
væpnet konflikt føres innenfor
rammene av internasjonal humanitær rett og internasjonale
menneskerettigheter er en overordnet målsetting. Og det
skal ikke herske noen tvil om at norske
styrker forholder seg til norsk lov og norske folkerettslige
forpliktelser, selv om de er stilt under en internasjonal organisasjons eller annen
nasjons operative kommando. Fire forhold gjør meg
trygg på dette.

For det første: Når Norge
deltar i koalisjonsoperasjoner under annet lands ledelse og kommando,
slik som i Afghanistan, settes det som et ufravikelig vilkår
for deltakelsen – normalt i forbindelse med avgivelse av
kommando – at de norske soldatene er under norsk
jurisdiksjon og ikke kan
settes til oppdrag som innebærer brudd på norsk
lov eller norske folkerettslige forpliktelser.
Ytterligere vilkår og begrensninger vil også etter
omstendighetene kunne oppstilles.

For det annet: Det vil alltid være
slik at reglene for militær maktbruk, såkalte «Rules
of Engagement», gjennomgås og fastsettes av norske
myndigheter for å forsikre oss om at maktanvendelsesreglene
er i samsvar med norsk rett og norske internasjonale forpliktelser.

For det tredje: Ofte vil vi ha norsk
personell i kommandokjeden, med særlig ansvar for å sikre
at norske styrker ikke gis eller gjennomfører
oppdrag som innebærer brudd på norske
forpliktelser. De norske offiserene som tjenestegjør
i luftoperasjonssenteret på Agram i Afghanistan, representerer
et godt eksempel på dette, som kalles
en «red card»-mulighet, eller rødt
kort-mulighet for operasjonen.

For det fjerde: Norske styrker er
godt trent i å opptre i samsvar med norske internasjonale
forpliktelser. Styrkene blir orientert om Norges internasjonale
forpliktelser og eventuelle restriksjoner
før utreise.

I tillegg vil jeg understreke at norske
soldater får generell opplæring i internasjonal
humanitær rett, herunder norske internasjonale
forpliktelser som kan skille seg fra andre lands forpliktelser.

Utdanningen skjer både separat
og ved at folkerettsfaget inngår som elementer
i andre militære fag. I sin praktiske og teoretiske
utdanning samarbeider også Forsvaret med eksterne
aktører, som f.eks. Røde Kors.

Jeg er derfor trygg på at de problemstillinger
som spørreren tar opp, er grundig og betryggende ivaretatt.

 Det formelle utgangspunktet er selvsagt at
hvert land har ansvar for eget personell, og vi har ikke
et formelt ansvar for hvordan andre land gjennomfører sine
operasjoner. Men også dette formelle utgangspunktet
må modifiseres når man snakker om rapportering
av eventuelle overgrep som andre lands styrker begår.
I en felles artikkel 1 i Genèvekonvensjonene heter det
at de «kontraherende parter forplikter seg til å respektere
og sikre respekt» for konvensjonene. Å sikre respekt for
konvensjonene kan etter omstendighetene gi en handleplikt
for både å forhindre og i ettertid rapportere
om overgrep begått av andre lands personell.

Norske styrker er undergitt instruks
om å rapportere mulige brudd på Genèvekonvensjonene
og andre folkerettslige forpliktelser. Og det skjer som
et ledd i den generelle tilbakerapporteringen fra den norske
kontingenten til norske myndigheter. Det er også innarbeidet
rutiner for debrifing av militært personell ved hjemkomst.

 Jeg skjønner av spørsmålsstillingen
at representanten Halvorsen i utgangspunktet
er interessert i Forsvarets spesifikke
tiltak for å hindre arbeidsledighet blant nydimitterte
soldater.

Først vil jeg likevel bare
minne om at Regjeringen også har foretatt en
rekke grep for at alle arbeidsledige, også de
nydimitterte soldatene, skal komme raskt tilbake i arbeid. Aetat
er styrket med over 400 stillinger, og vi har styrket tiltaksnivået
med 1 600 plasser i forhold til i fjor. I tillegg har Regjeringen
fått vedtatt et stramt budsjett, som legger grunnlaget
for lavere rente og kronekurs og dermed lavere arbeidsledighet.

Økningen i arbeidsledigheten rammer likevel også nydimitterte
soldater. Regjeringen har som en klar målsetting at dimitterte
soldater ikke skal komme dårligere ut med hensyn
til arbeidsledighet enn de som ikke gjennomfører
førstegangstjeneste.

Forsvaret gjennomfører derfor allerede
flere tiltak for å legge forholdene til rette for en best
mulig overgang til arbeid eller utdanning. En ting som
er viktig, er at innkallingene legges opp slik at det er mulig å påbegynne
et studium både om høsten og etter jul.
Soldatene kan i tillegg søke om inntil åtte
ukers førtidsdimisjon for arbeid og utdanning.

Voksenopplæringen i Forsvaret er vårt
viktigste instrument for å tilføre
og heve den sivile kompetansen hos vernepliktige, vervede
og kontraktsbefal. Voksenopplæringen tilbyr derfor kurs
i fag fra videregående skole, universitetsstudier
og fjernundervisning, jobb- og fritidsrelaterte kurs, i tillegg
til å yte hjelp til soldater med lese- og skrivevansker eller
matematikkvansker.

I de tilfeller Voksenopplæringen i
Forsvaret ikke har eget kurs eller opplæringstilbud,
tilbys soldatene stipend til dekning av utgifter.

Voksenopplæringen må likevel,
som all annen virksomhet i Forsvaret, effektiviseres og tilpasses
framtidens krav. Voksenopplæringen vil imidlertid ha høy
prioritet, med fokus på de opplæringstiltak som
gir størst kompetansegivende effekt.

Samarbeidet mellom
Aetat og Voksenopplæringen i Forsvaret er også godt.
I tillegg til regelmessige møter med orienteringer om utviklingen
på arbeidsmarkedet mottar Forsvaret kvartalsvise rapporter
som viser dimitterte soldaters situasjon på arbeidsmarkedet,
for å kunne følge situasjonen nøye.

Jeg ønsker også å styrke
samarbeidet med aktører utenfor Forsvaret.
For tiden har vi et interessant prosjekt med
Aetat i Hordaland, der 15 vernepliktige tilbys opplæring,
praksis og fast jobb i bedrifter innenfor byggebransjen.

Disse tiltakene vil samlet være
med på å bekjempe ledigheten blant nydimitterte
soldater. Jeg er glad for at problemstillingen blir tatt opp, og
kan forsikre om at vi har den samme ambisjon om praktisk handling
for å få tallet så lavt som mulig.

 Jeg vil først ta fatt i et av premissene
for spørsmålet, nemlig at bare 20 pst. gjennomfører
militærtjenesten. Det tallet kan jeg ikke gå god
for. Det er litt lavere nå i en omstillingsperiode enn det
er normalt, men det er et mål at ca. 50 pst. skal
gjennomføre. Det står fast og vil også være
mulig å realisere når omstillingsperioden er over.

Jeg håper også at
de tiltakene jeg skisserte i mitt første svar,
viser at de ledige som er nydimittert, ikke stiller bakerst
i ledighetskøen, men at de tvert imot har en del spesifikke
tiltak rettet mot seg som de som ikke har gjennomført
førstegangstjenesten, ikke har.

Samtidig har representanten Halvorsen
rett i at det har vært en reduksjon
i budsjettet for voksenopplæringen. Det har sin forklaring
i at man nå søker å rette disse tiltakene
inn mer spesifikt mot grupper av nydimitterte soldater, og at man også øker
samarbeidet med private aktører utenfor
Forsvarets voksenopplæring.

 Når det gjelder vernepliktens framtid,
føler jeg at det riktigste stedet å behandle den
er i fireårsproposisjonene som framlegges for Stortinget,
fordi det er et så pass stort og prinsipielt spørsmål
at Stortinget bør ta stilling til det i en helhetlig sammenheng.
Sist vi hadde fireårsbudsjettet til behandling i Stortinget,
var det et krystallklart flertall i Stortinget for å opprettholde
verneplikten.

Samtidig deler jeg spørrerens klare
prioritering av at det skal lønne seg å gjennomføre
verneplikten, og at statushevende tiltak er viktig. I den militærfaglige
utredning som forsvarssjefen nå foretar,
og som vil bli lagt fram for departementet i slutten av november,
er det helt klart at ulike statushevende tiltak må søkes
innarbeidet i en slik langsiktig plan.

De kostnadsmessige konsekvenser av det vil
vi måtte framlegge i de årlige statsbudsjetter,
men min klare ambisjon er også at den fireårsplanen
som vi håper å kunne presentere for Stortinget
neste vår, skal inneholde en totalpakke både for
vernepliktens framtid og for hva vi gjør konkret
med statushevende tiltak.

Øyvind Halleraker hadde
her overtatt presidentplassen.





                

