 Forsvaret anskaffer håndvåpenammunisjon med
henblikk på at de beholdninger Forsvaret til enhver tid disponerer,
skal forbrukes innenfor fastlagt levetid.

Håndvåpenammunisjon som  går ut på dato  i
henhold til produsentens merking, er ammunisjon som av tekniske
årsaker ikke skal anvendes. På bakgrunn av sikkerhetsmessige forhold
er det derfor verken ønskelig eller mulig for skytterlag eller andre
å overta eller å disponere noe av denne ammunisjonen. Ammunisjon
som er  gått ut på dato , avhendes og destrueres på forsvarlig måte
i henhold til Forsvarets bestemmelser.

Spørsmålet har vært forelagt Forsvarets logistikkorganisasjon,
FLO, som i et brev av 7. januar 2005 opplyser at Forsvaret på det
nåværende tidspunkt ikke har overskudd av håndvåpenammunisjon. På
denne bakgrunn finnes det dermed ingen håndvåpenammunisjon som skytterlagene
eventuelt kunne ha overtatt.

Jeg ønsker imidlertid å vise til at det eksisterer
ordninger for tildeling og salg av håndvåpenammunisjon til personell
i Forsvaret. Dette reguleres årlig i Forsvarets ammunisjonsplan
del 02 - Spesielle bestemmelser som omhandler all disponering av
ammunisjon i Forsvaret.

Her framgår det at tildeling av inntil 500
skudd kan foretas til yrkes-, kontrakts-, plikttjenestebefal, vervede, kadetter,
befalsskoleelever og fast tilsatt personell i Forsvaret som er aktive
skyttere, og som har deltatt i minimum fem militære/sivile stevner
eller konkurranser pr. år. Videre kan fast ansatt personell i Forsvaret
etter søknad få kjøpe inntil 1000 skudd pr. år. For begge disse ordningene
er det stilt meget strenge krav til søknader fra den enkelte og
nødvendig attestasjon fra den ansattes avdeling.

Videresalg eller overdragelse av tildelt håndvåpenammunisjon
er strengt forbudt og kan medføre tap av rett til uttak og/eller
disiplinære forføyninger.

Hovedsvaret er dermed at man ikke anser at
Forsvaret har overskuddsammunisjon for videresalg. Og enda viktigere:
Ammunisjon som er merket av leverandøren som  utgått på dato , anser
vi det ville være helt klare sikkerhetsmessige forhold knyttet til
bruken av. Forsvaret kan ikke påta seg ansvar for en slik bruk.
Den ammunisjonen destrueres derfor.

