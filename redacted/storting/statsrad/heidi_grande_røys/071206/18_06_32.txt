 Klimaproblema er vår tids største utfordring. Det trur eg nesten alle medlemer i Stortinget tek inn over seg. Likevel vil eg vere einig med representanten Hallgeir Langeland i at det førebels ikkje har prega debatten i monaleg grad, sjølv om enkelte representantar har vore innom det.




Men òg på IKT-sektoren er sjølvsagt det vi skal gjere i 2008, viktig for å få ned klimautsleppa – ikkje fordi denne sektoren åleine er den store i klimautsleppsamanheng, men dersom vi fokuserer på og brukar ny teknologi i arbeidsformene våre, så reduserer vi f.eks. talet på flyreiser og dermed klimautslepp. Dersom vi får produsentane til å produsere litt mindre software i desse maskinene våre, får vi ein seinare utskiftingstakt av berbare PC-ar eller stasjonære PC-ar. Å produsere éin pc gir eit utslepp på eit halvt tonn CO

2

. Det er klårt at får vi bransjen med på å tenkje miljø – og bransjen tenkjer miljø – kan vi òg innanfor IKT-området ta store steg. Det er viktig at transport- og kommunikasjonskomiteen tenkjer på IKT og nye arbeidsformer òg i klimarbeidet. Og no, i lys av Bali, i lys av forhandlingane i Stortinget, håper eg at den dimensjonen er med.




Eg er glad for at eit breitt fleirtal i komiteen støttar forslaga våre til aktivitetar relaterte til IT-politikken for neste år. Alle, unnateke Framstegspartiet, meiner at det er viktig at prioriterte tiltak i stortingsmeldinga vert følgde opp. Og det skulle berre mangle, når vi trass i alt legg fram ei stortingsmelding som får brei støtte, at det då ikkje er brei oppslutning om oppfølginga.




Det er eit par punkt eg likevel gjerne vil kommentere.







«Komiteens medlemmer fra Høyre, Kristelig Folkeparti og Venstre viser til at regjeringspartiene forsøker å fremstille det som man vil ha oppnådd full bredbåndsdekning innen utgangen av 2007. Det er grovt misvisende. I den grad dekningen er blitt forbedret siden høsten 2005, skyldes dette i hovedsak kommunale og fylkeskommunale bevilgninger.»




Dette står det i ein merknad. Men det er altså slik at Regjeringa i 2006 og 2007 har løyvd nesten ein halv milliard kr til breiband. Likevel påstår ein at det ikkje har hatt verknad på breibandsutbygginga, når det nettopp er den statlege innsatsen som ligg til grunn for å utfordre kommunale og fylkeskommunale etatar til å vere med i det spleiselaget, saman med private, som sjølvsagt skal byggje ut. Det er jo den statlege innsatsen på ein halv milliard kr som har utfordra kommunane og fylkeskommunane til å vere med. Det er heilt sikkert nokon som likevel ville ha brukt pengar på breiband, men det er ingen tvil om at ein av ei statleg krone i snitt har fått ut to tilsvarande frå kommunar og fylkeskommunar. Det er klårt at vår innsats i forhold til breiband har hatt store konsekvensar.




Men, som eg har sagt heile vegen: Utan at marknaden hadde bygd ut 95 pst., hadde vi ikkje kome så langt. Dei estimata vi får frå Teleplanrapporten, fortel oss at når vi har brukt desse pengane, når vi har brukt opp denne halve milliarden, er det rundt 99 pst. som har fast aksess. I tillegg har vi dei mobile teknologiane som skal løysast ut. Då er vi komne så langt i mål som det er mogleg å kome.




Eg registrerer òg at ingen andre i Stortinget løyver meir pengar til breiband enn Regjeringa neste år – i lys av at Framstegspartiet gjer det same som oss. Eg brukar 20 mill. kr av Fornyings- og administrasjonsdepartementet sitt budsjett, eg ser Framstegspartiet for så vidt gjer det same, og dermed er det 30 mill. kr til breiband. Det må jo bety at Stortinget er einig med Regjeringa i at med dei løyvingane vi har hatt, vil vi nå målet – eit mål som òg Stortinget har omtalt og for så vidt slutta seg til ved behandlinga av breibandsmeldinga frå 2004. Så skal vi sjølvsagt halde fokus på breiband og anna utvikling.




Eg ser òg at ein kommenterer nedlegginga av HØYKOM. Men når vi no har oppretta eit nytt direktorat for forvalting og IKT, må ein stille seg spørsmålet om ein skal halde fram med alt ein driv med, eller i staden samle kreftene i det nye direktoratet. Og det er det vi har valt å gjere. Vi skal ta med oss all god erfaring frå vellukka prosjekt – lat meg understreke det. HØYKOM har vore vellukka i ni år. No er den siste programperioden ute. Vi skal fullføre breibandsutbygginga, og vi skal ta med oss dei gode erfaringane inn i det kommuneprogrammet, og inn i det samarbeidet som det nye direktoratet skal ha med kommunar og fylkeskommunar og ikkje minst med private aktørar i det vidare arbeidet med breiband. Og då er det kanskje meir enn utbygging som er utfordringa, men det skal vi kome tilbake til Stortinget med ved ei anna anledning.




