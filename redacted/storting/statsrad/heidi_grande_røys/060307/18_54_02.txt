 Lat meg starte med å takke interpellanten for å ha ei noko meir inviterande haldning i debatten enn eit par av dei andre vi har høyrt. Eg set stor pris på den tilnærminga som representanten Høie har til denne etaten. Lat meg seie det slik: Representanten Olemic Thommessen kan jo ikkje ha høyrt godt etter når han framstiller meg som defensiv, med mykje prat og lite handling. For knytt til den aller største reforma som vi skal gjennomføre i dei neste komande åra, nemleg NAV, som gjeld dei to store velferdsetatane våre, Aetat og trygdeetat, har vi, som eg sa, tre konkrete ting som vi skal i gang med.




Det eine er at vi skal utvikle standardar for opningstider ved lokalkontora, vi skal etablere eigne brukarsenter som sikrar effektiv og kompetent service over telefonen, og vi skal vidareutvikle digital bruk av dei tenestene som vi kan få på plass innanfor det.




Det andre som eg sa, er utviklinga av Altinn og MiSide. Det er klårt at MiSide har eit enormt potensial i seg til nettopp å få til ei døgnopen forvaltning, der vi i fyrste omgang legg inn sju statsetatar, i neste omgang får med oss kommunane og i neste omgang etter der igjen får til ein elektronisk kommunikasjon mellom innbyggjaren og saksbehandlaren, utan at dei må tilpasse seg noka som helst slags opningstid. Det er klårt at her ligg det eit stort potensial. Eg har gitt mykje ros til Morten Andreas Meyer, som var den som hadde den gode ideen, og eg fullfører sjølvsagt det med all den iver og glød som eg er i stand til. I tillegg har eg, som eg sa, allereie invitert hovudsamanslutningane til å vere med og diskutere opningstider. Vi har tallause riksrevisjonsrapportar som fortel oss korleis det går med omstillingar i offentleg sektor som ikkje har med dei tilsette. Det går dårleg. Vi får dårleg måloppnåing, vi får dårleg effektivitet, og dermed får vi dårleg kvalitet i dei tenestene som vi skal yte til innbyggjarane våre.




Så vil eg berre seie at det som representanten Bjørg Tørresdal sa om vårt lokaldemokrati og anna, stiller eg meg heilt bak.




Elles har eg iallfall ikkje så pessimistisk syn på lokaldemokratiet som Framstegspartiet har. Eg trur at Framstegspartiet sine ordførarar på same vis som SV sine ordførarar er opptekne av at innbyggjarane skal få ei open og brukarvenleg forvaltning i sin kommune, uavhengig av partipolitisk ståstad.




Til Trine Skei Grande kan eg berre seie at SV har ein ordførar som sit på biblioteket og møter innbyggjarane sine til opningstider som passar innbyggjarane, slik at den oppmodinga som vi fekk frå Venstre, den har vi på ein måte allereie gjennomført. Vi er svært opptekne av å møte innbyggjarane rundt om, anten vi er statsrådar eller ordførarar, og det vil eg tru gjeld fleire.




