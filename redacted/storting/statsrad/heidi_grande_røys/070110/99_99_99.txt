 Lokala til Agder politidistrikt og tingretten
i Kristiansand vart tekne i bruk i 2003, etter ei omfattande
rehabilitering og ombygging i det året. Justisbygget i
Kristiansand er eit spesialtilpassa og moderne bygg, og lokaliseringsordninga
er veldig effektiv, då både politiet, domstolen
og fengselet har plass i det same bygget. Bygget inneheld
operasjonssentral for heile politidistriktet, fengsels- og varetektsceller, skytebane
med spesialventilasjon, kontor for alle leigetakarane,
og ei eiga fløy for domstolen.

Kostnadene for denne moderniseringa var på 205,4 mill.
kr, og det er dei totale byggjekostnadene som er grunnlaget for
berekninga av husleiga. Statsbygg nyttar ein modell med såkalla
kostnadsdekkjande husleige for sine eigedomar. Dette er
i samsvar med eit prinsipp som vart godkjent av Stortinget ved handsaminga
av St.prp. nr. 63 for 1990-1991, og på ny under
handsaminga av St.prp. nr. 84 for 1998-1999. Agder politidistrikt
vart kompensert for mesteparten av den auka leiga i 2003,
og denne ordninga er faktisk vidareført. Agder politidistrikt får
dekt to tredelar, altså 75 pst., av husleigekostnadene
sine. Det får vi opplyst av Justisdepartementet, og det
betyr at dei ikkje må dekkje ein større
del av husleigekostnadene i dag enn det dei måtte i 2003.

Når det gjeld husleigeberekninga for
Justisbygget i Kristiansand, var politiet og
domstolen samde om at det skulle vere lik husleige pr.
kvadratmeter, uavhengig av om det var nybygg eller eksisterande
bygningsmasse. Då avklåringane rundt arealfordelinga
var ferdige, gjennomførte ein kontraktsforhandlingar med
Statsbygg, Justisdepartementet og Politidirektoratet. Partane vart
samde i august 2002 om at husleiga skulle fastsetjast på grunnlag
av sluttkostnadene for ombygginga. Husleiga er på det grunnlaget
sett til 1 462 kr pr. kvadratmeter i 2006.

Bygget i Stavanger er av
ein heilt annan type enn bygget i Kristansand, og det
er heilt umogeleg å samanlikne to
så ulike bygg, slik som representanten Gitmark gjer her.

