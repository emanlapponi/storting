  Ordninga med venteløn i staten har
ei historie som viser at dei tilsette kan få økonomisk
tryggleik og verksemdene føreseielege rammevilkår
i samband med omstillingar.

Dei tenestemannsrettslege ordningane med venteløn og
fortrinnsrett til statleg stilling har vore brukte som
verkemiddel for å sikre større grad
av oppslutning om omstillingsprosessane og bidra til større
medverknad frå dei tilsette sine organisasjonar.

Statistikken viser at det er eit relativt høgt
tal på eldre som tek imot venteløn,
samanlikna med dei som tek imot dagpengar.
Det kan vere eit teikn på at ordninga dekkjer
eldre sitt behov for økonomisk tryggleik. Samtidig
inneber det ein fare for «innelåsing» i
ein stønadssituasjon.

Som representanten Holmberg sikkert er kjend
med frå media dei siste dagane, møter eldre ofte
negative haldningar når dei søkjer jobb. Ei undersøking
som MMI har gjort for Senter for seniorpolitikk, viser at halvparten
av norske leiarar ikkje eingong ville
vurdere ein arbeidssøkjar som har mindre enn
ti år igjen av yrkeskarriera si. Eg meiner det er tal vi
ikkje kan leve med. No kom ikkje staten
på nokon måte verst ut i den undersøkinga.
Men det er heilt opplagt at skal vi få seniorane våre
i arbeid, anten dei er på venteløn eller
på ordinære dagpengar – og vi treng dei
i arbeid i nasjonen Noreg – så har vi
ein jobb å gjere i forhold til arbeidsgivarar når
det gjeld haldning til seniorane: Det må på ingen måte vere
diskvalifiserande å vere 57 år når
ein søkjer utlyste stillingar. Det er både
ei utfordring som eg som statleg arbeidsgivar
må ta på vegner av Regjeringa, og det er ikkje
minst ei utfordring som heile arbeidslivet
må ta, både i privat sektor og i kommunal sektor.

Når det gjeld det konkrete spørsmålet
om kva eg vil gjere for å kompensere for eventuelle negative
verknader av ventelønsordninga, vil eg gjere merksam på at
eg allereie har varsla Stortinget om at eg vil setje i gang ein
ny gjennomgang av tenestemannslova. Det er eit arbeid eg skal gjere
i lag med organisasjonane. I samband med den gjennomgangen vil òg
ventelønsordninga verte vurdert, og eventuelle negative
konsekvensar av den noverande ventelønsordninga må på bordet
og diskuterast.

Så vil eg understreke at for å oppfylle
vilkåra for å motta venteløn, må ein vere
reell arbeidssøkjar. Om ein ikkje er
det, fell retten til venteløn bort i ein periode.
Det er Aetat som har ansvar for og plikt til å følgje
opp det.

Så har eg, som sagt, sett i gang ei
rekkje tiltak. Vi jobbar no i samband med konkretiseringa av målet
for IA-arbeidet for at både staten som arbeidsgivar
og ikkje minst det generelle arbeidslivet
skal fokusere på seniorane. Det skal ikkje vere
slik at det er seniorane som må gå, anten det
er staten som skal omstille, eller det er andre
bedrifter som skal omstille. Der har vel den førre regjeringa
eit like stort ansvar som den noverande regjeringa, knytt
til dei omstillingane som er gjorde i statleg sektor.

  Det tok Regjeringa fatt i frå dag
ein. Er det noko vi verkeleg har jobba med, så er
det det. Blant anna gjekk vi rett inn i arbeidet med å få på plass
ein ny IA-avtale. Førre periode med
IA-avtale hadde som siktemål at vi skulle få auka
avgangsalder. Under den borgarlege regjeringa fekk vi altså redusert
avgangsalder i arbeidslivet. Det betyr at den førre regjeringa
hadde eit vesentleg ansvar for at vi i dag har låg avgangsalder
i det generelle arbeidslivet. Vi har sagt at vi må ha eit
mål, og i staten har vi klart å flate dette ut.
No er målet å få avgangsalderen til å gå oppover.

Vi har ei rekkje tiltak på gang. Helse-
og omsorgsministeren jobbar med ei stortingsmelding om seniorpolitikk.
Eg har som statleg arbeidsgivar sett i gang ei rekkje tiltak, bl.a.
på kompetanseutvikling, der ein forpliktar leiarane i staten
til gjennom personalpolitikken å jobbe med kompetanse,
ikkje berre når folk er blitt pensjonistar, men gjennom
eit heilt yrkesliv, slik at ein framleis er attraktiv på arbeidsmarknaden
anten ein er 57 eller 62 år. Spesielt gjeld
dette i forhold til dataopplæring. Ein fjerdedel av staten sine
pensjonistar oppgir nytt dataprogram som grunn til å gå av
med AFP. Vi er no i gang med eit arbeid med spesiell dataopplæring
for alle seniorane i departementet og underliggjande etatar,
bl.a. for at ikkje manglande kompetanse her skal vere
ein grunn til at våre seniorar går ut
av arbeidslivet. Det er ei rekkje tiltak i gang, og på veg
til å kome i gang, slik at dette er noko
vi jobbar med kvar einaste dag.

