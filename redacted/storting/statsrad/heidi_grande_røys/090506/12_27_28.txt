 Den nye offentleglova er ein god reiskap for større openheit i offentleg
                     sektor. Både Justisdepartementet og «mitt» direktorat, Direktoratet for
                     forvaltning og IKT, DIFI, har arrangert og skal arrangere kurs i offentleglova,
                     og Justisdepartementet har laga ein rettleiar til den nye lova. 

Eit grunnprinsipp i vårt demokrati er at innbyggjarane har rett til innsyn i
                     saksdokumenta til offentleg verksemd. Difor er det viktig å styrkje denne
                     retten, bl.a. for å sørgje for ei brei deltaking i dei demokratiske prosessane. 

Den nye offentleglova styrkjer nettopp retten til innsyn i offentleg verksemd.
                     Eit døme på det er at journalane til ei rekkje offentlege organ no vil verte
                     tilgjengelege på Internett i ein eigen portal som vi kallar Offentleg
                     elektronisk postjournal, OEP. Det vil heilt opplagt styrkje
                     offentlegprinsippet. Dette vil vere ei nettside for søk i offentlege journalar,
                     og kan brukast av alle innbyggjarane, mot det som i dag er rundt 30 mediehus,
                     som har den typen tilgang til postjournalane i desse organa. Frå OEP kan ein òg
                     tinge innsyn i dokument frå det offentlege. Dei som vert omfatta i fyrste
                     omgang, er: 

alle departementa og Statsministerens kontor 

alle dei statlege direktorata som har heile landet som sitt verkeområde
                        

alle dei statlege tilsyna som har heile landet som verkeområde 

fylkesmennene 

Så har eg den 31. mars i år sendt eit utkast til Statens kommunikasjonspolitikk
                     ut på høyring, med svarfrist 1. juli. Det skal avløyse den noverande
                     informasjonspolitikken og inneheld tre nye prinsipp. Det er prinsippa om
                     openheit, medverknad og det å nå alle relevante innbyggjarar. 

Så har eg nyleg, den 3. april, fremja stortingsmeldinga «Ei forvaltning for
                     demokrati og fellesskap». Ho inneheld òg ei rekkje prinsipp for korleis
                     statsforvaltninga skal arbeide og vere organisert. «Innsyn» er eit av dei orda
                     som oftast går igjen i meldinga, og vi har brukt plass på nettopp å beskrive ny
                     offentleglov, kva som er nytt i den, og kva krav ho stiller til offentlege
                     verksemder. Meldinga svarer på spørsmål om openheit og innsyn, som eg oppfattar
                     at ligg i representanten sitt spørsmål. 

FAD si rolle er på ulike måtar å vere ein pådrivar i arbeidet med å utvikle
                     forvaltninga. Vi har lagt stor vekt på å byggje opp eit sentralt
                     forvaltningspolitisk apparat som nettopp skal samle og spreie kunnskap,
                     kartleggje utviklingstrekk, ikkje minst identifisere forbetringsområde innanfor
                     og på tvers av sektorar og gjennomføre fellestiltak der det er naudsynt. DIFI
                     spelar ei sentral rolle i dette og har sett i gang ei rekkje tiltak som
                     verksemder, leiarar og tilsette har nytte av i forhold til kompetanse og når
                     det gjeld å ta brukarane på alvor, men ikkje minst i forhold til openheit. 

Ut over det førebur vi ei nettbasert oversikt over alle høyringssakene – det
                     har vore mykje diskusjon om lengda på høyringsfristane. Vi lagar no ei
                     nettbasert oversikt kor alle departementa er samla, som både vil gi oversikt
                     over talet på saker og ikkje minst ha ei grunngiving når ein eventuelt vel å
                     bruke mindre enn tre månaders høyringsfrist på sakene som vi sender ut. Det er
                     nokre av dei tiltaka vi no legg til grunn for å sørgje for at vi får ei
                     oppfølging av offentleglova. 

