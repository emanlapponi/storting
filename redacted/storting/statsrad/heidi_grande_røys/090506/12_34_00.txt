 Forhåpentlegvis vert den nye ordninga endå betre enn den gamle. Ein tek med seg
                     erfaringane frå den gamle elektroniske postjournalen, men forhåpentlegvis vert
                     det endå fleire funksjonar og det vert lettare tilgjengeleg – ikkje minst fordi
                     det skal vere retta mot kvar enkelt innbyggjar og ikkje berre mot profesjonelle
                     mediehus. Det håpar eg, utan at eg skal gå inn i dei tekniske detaljane. 

Representanten Kvassheim har rett i at ordninga ikkje var klår då offentleglova
                     låg på bordet. Det har rett og slett å gjere med at offentleglova vart
                     forseinka, vi måtte ha forskriftene på plass, og så må ein lage dei tekniske
                     løysingane for å svare på det som ligg i lov og forskrift. 

Vi har ei stor utfordring som eg veit representanten Kvassheim er minst like
                     oppteken av som eg, det er personvern. Vi har lagt inn eit forslag om
                     søkjesperre, slik at du ikkje skal kunne sitje og søkje på enkeltpersonar i
                     meir enn tolv månader og så lage ei slags oversikt over kva enkeltpersonar har
                     med offentlege organ å gjere. Men det er òg for å sørgje for at sensitiv
                     informasjon ikkje vert lagd ut. Vi jobbar no iherdig for å få det til, og i
                     løpet av 2009 skal den nye postjournalen vere på plass. 





                

