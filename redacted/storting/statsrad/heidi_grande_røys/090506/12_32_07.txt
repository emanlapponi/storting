 Det er heilt opplagt at det er viktig at ikkje berre eg, men – som
                     representanten Kvassheim er inne på – kvar enkelt statsråd er ein pådrivar for
                     den nye offentleglova. Den står ei samla regjering bak, og det er stor
                     oppslutning om den i Stortinget, ikkje minst frå partiet Venstre og
                     representanten Kvassheim. Noko av det eg trur er suksessoppskrifta når det
                     gjeld å nå dei viktige føresetnadene lova set, er at dette ikkje blir
                     enkelttiltak og kanskje ei nettside eller kva det skal vere, men at det må
                     sitje i ryggmergen på kvar enkelt saksbehandlar, på kvar enkelt leiar og på
                     kvar enkelt statsråd. Det må vere ein del av den praktiske politikken og av den
                     praktiske utføringa av saksbehandlingsoppgåvene. 

Det vi skal gjere, er å synleggjere ein del av praksisen. Den nettsida som kjem
                     når det gjeld høyringssaker, vil synleggjere denne praksisen i kvart enkelt
                     departement. Offentleg elektronisk postjournal er nettopp å gi kvar enkelt
                     innbyggjar i dette landet ikkje berre innsyn i postgangen, men òg moglegheit
                     til i mykje større grad å be om innsyn og faktisk få sakspapira. 

