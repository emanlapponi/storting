  Det er rett nok staten som eig både
Slottet og Slottsplassen, men eigedomen er underlagd disposisjonsrett
for H.M. Kongen. I utgangspunktet er det difor Kongen som avgjer
kva tiltak ein skal setje i gang på eigedomen. Gjennom
tidene har det vore mange idear og planar om
tiltak for endringar på Slottsplassen, men pr. dato
ligg det ikkje føre konkrete planar
om tiltak på Slottsplassen.

Elles er eg einig med representanten
Syversen i at plassen ikkje framstår i like
god stand i all slags vêr og til alle årstider.
At grusen renn nedover mot Karl Johan, er ikkje pent å sjå på,
og det er ikkje spesielt praktisk heller – det gjer
rett og slett eit dårleg visuelt inntrykk.

I seinare tid er det teke
to initiativ til å gjere noko
med Slottsplassen. På slutten av 1980-talet vart det arrangert ein
arkitektkonkurranse for total ombygging av plassen. Denne konkurransen
vart skrinlagd. På midten av 1990-talet vart det sett i
gang ein aksjon for å leggje stein på plassen
med stein frå heile landet. Planen var at dette skulle vere
ei folkegåve til kongeparets 60-årsdagar. Det
oppstod ein ganske stor offentleg debatt om det, og vi
hugsar det kanskje både representanten Syversen
og eg, og tiltaket vart òg stoppa. Begge tiltaka vart lanserte utan
eit tilstrekkeleg antikvarisk og historisk forarbeid. Mykje tyder på at
kostnadene ved ei total omlegging og steinlegging av plassen ville
ha vorte høge.

Vi er kjende med at det er sett i gang eit
utgreiingsarbeid på Slottet for å kartleggje og
sjå på dei funksjonelle utfordringane som gjeld
for Slottsplassen. Mi haldning er at vi no må vente på den
faglege vurderinga som Slottet har teke initiativ
til, og vente med å konkludere før vi ser kva
ho inneber. Så får vi kome tilbake til saka
når vi får dette presentert frå Slottet.

