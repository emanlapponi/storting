 Det er grunn for meg til å kommentere ein del av merknadene og saksordføraren og
                  representanten Skei Grande sine kommentarer til saka. 

Slik eg ser det, dokumenterer Riksrevisjonen på ein god måte fleire av dei
                  utfordringane vi står overfor i offentleg sektor knytte til IKT-området. Men eg
                  vil minne om at revisjonsperioden i stor grad er 2003–2006, som altså i hovudsak
                  gjeld den førre regjeringa sine plandokument. Revisjonsperioden var òg avslutta
                  før denne regjeringa fremma St.meld. nr. 17 for 2006–2007 i Stortinget i desember
                  2006 – Eit informasjonssamfunn for alle. Ho vart behandla i transport- og
                  kommunikasjonskomiteen. Den gongen var alle påpeikingane frå Riksrevisjonen
                  adressert av Regjeringa, og meldinga fekk svært god behandling i Stortinget. Det
                  var stor grad av einigheit om at utfordringane var der, og – ikkje minst – at
                  Regjeringa hadde ei utpeiking av vegen vidare. 

Eg deler Riksrevisjonen sitt syn om at samordninga ikkje har kome så langt som ein
                  har ynskt. Men som eg sa: Ein har gjort vesentlege steg sidan revisjonsperioden
                  gjekk ut, og dei er i stor grad behandla og adresserte i St.meld. nr. 17. 

Lat meg berre nemne noko av det vi har gjort. Vi har nettopp hatt meir fokus på
                  sterkare styring og samordning av IKT-utviklinga, og vi har intensivert arbeidet
                  med å finne felles løysingar. Det er dei to overordna utfordringane vi i stor grad
                  har. 

I offentleg sektor har vi altså i underkant av 430 kommunar. Så har vi fleire
                  hundre statsetatar. Vi har nærare 800 ulike einingar som har eit sjølvstendig
                  avgjerdsgrunnlag innanfor IKT. Det seier seg sjølv at det er ei stor samordnings-
                  og koordineringsutfordring. Då må ein ta grep. Då handlar det om å ta tilbake makt
                  og myndigheit som er delegert ut. Eg skal nemne tre av dei tinga vi har gjort kva
                  gjeld styring og samordning. 

Det fyrste er at vi har begynt å standardisere heile IKT-området. Det har ført til
                  at vi har fått verdas første demonstrasjonstog på gata utanfor her – for våre
                  forslag. Fordi nokon var imot, var det nokon som demonstrerte for Regjeringa sine
                  forslag. Det er fyrste runde. Vi er i gang no, og Regjeringa får i desse dagane
                  andre runde med standardiseringsforslag frå vårt standardiseringsråd, som
                  ytterlegare vil auke samordninga i staten og ikkje minst i kommunane. Vi er òg i
                  gang med ein forskrift som skal påleggje kommunane det same som staten har blitt
                  pålagt, og det er stor einigheit ute i Kommune-Noreg om at ein treng standardar.
                  Om ein berre tek for seg helseområdet, skjønar alle at det er store
                  effektiviseringsvinstar å hente viss ein får ein meir standardisert
                  informasjonsutveksling. 

Det andre er at vi måtte setje i gong ein del utgreiingsarbeid på dette. Det er
                  gjort, og vi har no fått ein rapport som går på styring og samordning av statlege
                  IKT-investeringar. Vi veit at dei er store. Riksrevisjonen har tidlegare sett på
                  IKT-investeringar, og det er sjeldan dei har fått ros, for å seie det akkurat slik
                  det er. Difor er det all grunn til å gripe fatt i det. 

Det tredje vi har hatt på høyring no, er forslaget til eit felles rammeverk, altså
                  eit prinsipp for korleis IKT skal byggjast opp innanfor sektorane og mellom
                  sektorane. På fagspråket kallar ein det IKT-arkitektur. Det behandlar vi òg. Det
                  handlar om å standardisere og gi pålegg om korleis ting skal sjå ut, nettopp for
                  at dette skal kunne hengje i hop. 

Når det gjeld fellesløysingar, skal eg nemne to prosjekt. Det er prosjekt som
                  Stortinget sjølv er med på å løyve pengar til. Det eine er Altinn-prosjektet, som
                  har vore kva ein kan kalle eit tverrpolitisk prosjekt – for fleire regjeringar –
                  og som vert vidareutvikla no, med nye 208 mill. kr. Det er allereie ein suksess,
                  og vi ser i næringslivet at dei sparar ressursar, og vi ser at det offentlege
                  sparar ressursar, fordi kommunikasjonen går elektronisk. 

Overfor innbyggjarane er det elektronisk ID som vil løyse ut same effektivitet og
                  flyt. Eg må berre seie til representanten Trine Skei Grande, som står her oppe og
                  etterlyser tiltak for å effektivisere og fornye offentleg sektor: Venstre kuttar
                  med 20 mill. kr i det største tiltaket vi har på mitt budsjett til neste år, knytt
                  til elektronisk ID, som jo er basisen for å få til utveksling, ikkje minst av
                  personsensitiv informasjon, det å ta vare på personvernet. Så det er litt skilnad
                  på liv og lære når det gjeld akkurat det. 

Så har vi oppretta Direktoratet for forvaltning og IKT, nettopp for å jobbe med
                  dei praktiske løysingane, få på plass verktya og få sett dette ut i livet. Det
                  vart oppretta 1. januar i år, for å jobbe med dei store IKT-prosjekta. 

Når det gjeld personvern, har vi auka løyvingane med over 10 mill. kr. Vi har sett
                  ned Personvernkommisjonen i godt samarbeid med Stortinget, og med brei
                  representasjon. Den rapporten er i trykken no og vert sendt til meg rett etter
                  jul. Då får Stortinget og vi rikeleg anledning til å diskutere nye forslag som vil
                  styrkje folks personvern. 

Etter at revisjonsperioden var avslutta, er det altså gjort veldig mykje nettopp
                  med dei utfordringane som Riksrevisjonen peikte på, men som òg vi peikte på i
                  St.meld. nr. 17. 

