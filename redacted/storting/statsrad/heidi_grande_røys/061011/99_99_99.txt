  Fyrst må eg få starte med å takke
representanten for spørsmålet, eit veldig godt
spørsmål, som eg har gledd meg til å svare
på fordi det er viktig at vi er opptekne av dette, både
i storting og regjering.

Eg er einig med representanten Blegen
i at det er viktig at staten berre bruker seriøse firma
til oppdrag. Det er likevel sånn at det er den
einskilde verksemda sjølv som innanfor
visse gitte rammer har ansvaret for at det skjer. Men Regjeringa
har ein del verkemiddel som skal sikre at nettopp
verksemdene gjer dette innanfor desse rammene. For
det fyrste har vi regelverk for offentlege innkjøp, som gjeld
både den statlege og den kommunale sektoren. Det krev at
dei som vil delta i konkurransar om offentlege kontraktar, skal
dokumentere at skattar og avgifter er innbetalte, og at reglar for
helse, miljø og sikkerheit er overhaldne. I det
gjeldande regelverket tek den plikta
til å gjelde når kontrakten sin verdi overstig
den nasjonale terskelverdien. Då den førre regjeringa
heva terskelverdien i fjor haust, fall jo skatteattestplikta og
HMS-attestplikta vekk for innkjøp mellom 200
000 og 500 000 kr. Det er positivt sett i lys av at ein får
eit redusert dokumentkrav til næringslivet og dermed innsparingar
av ein del administrative arbeidstimar i næringslivet,
men det er uheldig i form av at det kan vere med og byggje
opp under useriøse aktørar, som dermed har eit
spelerom i forhold til dokumentasjonskravet. Difor innførte
Regjeringa eit vedtak om at alle ved innkjøp
over 100 000 kr skal innlevere nettopp skatteattest og
HMS-attest.

Statlege etatar er vidare pålagde å følgje
ILO-konvensjon nr. 94 om lønns- og arbeidsvilkår
i offentlege kontraktar. Reint praktisk betyr det at når
statlege etatar inngår kontraktar om tenester og byggje-
og anleggsarbeid over EØS-terskelverdien, skal kontraktane
innehalde klausular som sikrar arbeidstakarane lønns- og
arbeidsvilkår som ikkje er dårlegare
enn dei som gjeld for same type arbeid innanfor same
distrikt.

Så vil eg òg orientere representanten
om eit sjølvstendig inititativ som eg tok i forhold til mine
kollegaer så seint som den 25. september i år.
Eg skreiv eit brev til dei andre regjeringsmedlemene og
understreka at statlege leiarar har eit ansvar for at
staten ikkje nyttar useriøse firma, og at dette
ansvaret òg gjeld avtalar som ligg under grenseverdiane
for innkjøp, og ikkje minst var det ei påminning
om ILO-konvensjon nr. 94. Eg bad dei eksplisitt ta det opp med leiarane
i dei underliggjande statsetatane, slik at vi er trygge på at
staten gjer dette på ein skikkeleg måte.

  Bakgrunnen for at eg får dette spørsmålet,
er knytt til mitt overordna ansvar for staten sin løns-
og personalpolitikk. Eg kjem likevel ikkje til å diskutere
innhaldet i representanten sitt spørsmål knytt
til namn og statleg verksemd, men vil svare på spørsmålet
reint generelt.

Enkelte permisjonar er lovbestemte. Fødsels-,
omsorgs- og foreldrepermisjon er av den typen. Vi har andre permisjonar
som er regulerte i avtaleverket mellom partane i den statlege
sektoren av arbeidslivet. Då tenkjer eg t.d. på retten
til permisjon for tillitsvalde, som er regulert i hovudavtalen i
staten. Permisjon for å arbeide i anna verksemd
er ikkje nærare regulert, korkje i avtaleverket eller
som administrative retningsliner som går ut frå mitt departement.
Det er ganske vanleg at ein gir permisjon utan
løn når ein arbeidstakar går over til
ei anna verksemd, og som eit ledd i å løyse
ei personalsak har det òg vore tilfelle der det
har vore nødvendig å gi ei form for økonomisk
kompensasjon, anten når arbeidstakaren går av, eller
som permisjon med løn for ein kortare eller lengre
periode. Dette er likevel på ingen måte noka
omfattande ordning. Det er eit fåtal gonger det har skjedd,
og det har då vore til det beste både
for verksemda og for den tilsette sjølv når
ein har valt den løysinga lokalt i den statlege verksemda.

