 Informasjonssystem og nettverk er i dag utsette for stadig fleire ulike truslar og sårbarheitsfaktorar. Dette reiser nye spørsmål omkring sikring og korleis ansvarsforholda på desse områda er organiserte. Kompleksiteten fordrar ei god, nasjonal koordinering av ressursane på området, og eg er difor glad for at Riksrevisjonen har føreteke ein forvaltningsrevisjon av dette fagområdet. Vi tek absolutt på alvor dei påpeikingane som er komne frå Riksrevisjonen, og ikkje minst den rimeleg klåre talen som komiteen har gitt i si innstilling – det vil eg iallfall forsikre om.




Eg vil gjerne få kommentere nokre av merknadene frå komiteen til enkelte av funna i Riksrevisjonen si undersøking. Statsråd Storberget skal òg kome med kommentarar i eit innlegg etterpå.




Til det som vedkjem ansvar for koordinering og tverrgåande tilsynsoppgåver, skriv komiteen følgjande:







«Når det gjelder ansvarsfordelingen for koordinering og tverrgående tilsynsoppgaver innen IT-sikkerhet, konstaterer komiteen derimot at det fortsatt mangler grunnleggende avklaringer.»




Og vidare:







«Oppsummert anser komiteen at arbeidet med å sikre IT-sikkerhet synes å lide under manglende koordinering og avklaring av funksjoner, og vil uttrykke bekymring for situasjonen.»




Mykje av det var jo saksordføraren òg inne på i sitt innlegg.




Til det er det å melde at ei avklåring av koordineringsansvaret mellom departementa no er under utgreiing i ei interdepartemental arbeidsgruppe som er leidd av mitt departement, Fornyings- og administrasjonsdepartementet. Eg skal sjølvsagt sørgje for at ansvarsspørsmåla og dei andre forholda som òg saksordføraren var inne på, vert tekne opp og lagde fram for Stortinget på ein eigna måte i løpet av 2006, slik komiteen har bedt om. Eg får resultatet frå den interdepartementale gruppa vonleg i løpet av ein månad.




Når det gjeld det som går på teletryggleik og -beredskap, er det rett at det berre er eit fåtal av tiltaka i St.meld. nr. 47 som er ferdigstilte, men svært mykje arbeid er i gang, og fleire tiltak er gjennomførte. Meldinga har eit tidsperspektiv på fem år. Fleire av tiltaka krev ytterlegare konkretisering og utgreiing før dei kan setjast i gang. Like viktig er det at teknologien og brukarmønstret har endra seg og ført til at det har vore behov for å revurdere innrettinga på enkelte tiltak, f.eks. det som har med prioritet i nett å gjere, der Post- og teletilsynet bl.a. på grunn av endring i bruksmønster har valt å jobbe for å få på plass ei teknisk løysing for prioritet i mobilnettet, og ikkje i fastnettet. Dette er jo eit område der teknologien spring fort, og det kan vere vanskeleg å henge med. Det betyr at ein må gjere endringar i sine prioriteringar undervegs som kanskje krev nye utgreiingar, men eg vil berre understreke at vi har – og vi tek – det største ansvaret for dette. Vi fokuserer på det, men det hender av og til at ein må snu papira annleis, rett og slett fordi teknologien og brukarmønstret endrar seg.




Så til komiteen sine merknader om NorCERT/VDI og NorSIS:







«Komiteen konstaterer at ingen av de to organene så langt synes å ha nådd vesentlige mål for virksomheten.»




«Komiteen imøteser avklaring både på SIS’ ansvar og oppgaver i forhold til relevante faginstanser og VDIs organisering for å sikre fastsatte mål.»




«Komiteen forutsetter at spørsmålet om plassering, ansvar og forhold til andre aktører snarest blir avklart.»




Her vil eg understreke – saksordføraren var òg på slutten av sitt innlegg inne på det – at Regjeringa og mitt departement tok to viktige grep for å styrkje IT-tryggleiken i budsjettframlegget for 2006, og Stortinget har allereie vedteke dei forslaga som låg der. Dette fekk brei omtale i budsjettproposisjonen frå – dåverande – Moderniseringsdepartementet.




Senter for informasjonssikring, NorSIS, er permanent etablert på Gjøvik, og eit nasjonalt varslings- og hjelpeorgan, NorCERT, er permanent etablert ved Nasjonal sikkerhetsmyndighet.




NorCERT er no fullt ut integrert med varslingssystem for digital infrastruktur, VDI, i Nasjonal sikkerhetsmyndighet.




Ansvar og oppgåver vart beskrivne i budsjettproposisjonen. Det er slik at NorCERT skal stå for varsling og assistanse ved tryggleiksbrot spesielt mot kritisk infrastruktur, mens NorSIS skal drive forebyggjande arbeid retta mot små og mellomstore verksemder i offentleg og privat sektor, inkludert kommunane.




I lag gjer NorCERT, NorSIS, Post- og teletilsynet, Kredittilsynet og andre sektoraktørar, i samarbeid med private aktørar, ein betydeleg innsats for å styrkje IT-tryggleiken i landet.




Som sagt: Vi tek på alvor det som er påpeika av Riksrevisjonen, som er forsterka og understreka av komiteen. Nokre tiltak har vi fått på plass. Vi er i gang med andre, og eg skal som sagt kome tilbake til Stortinget på eigna måte i løpet av året for å rapportere resultat når det gjeld ytterlegare forhold som er nemnde i innstillinga.




