  Lat meg fyrst få seie at eg er veldig
glad for å få eit spørsmål om programvarepolitikk
i Stortinget. Det er eit spørsmål som ikkje ofte
er til politisk debatt.

Dei avtalane som representanten Torbjørn
Hansen viser til, har ikkje vore handsama i
departementet. Eg har difor ikkje noko grunnlag
for å gjere noka vurdering av avtalane, og av
kva verknader dei kan ha.

Det eg kan svare på, er den delen
av spørsmålet som går på kva
Regjeringa gjer for å fremje bruk av eit mangfald av open
programvare, spesielt i offentleg sektor. Vi har fått
ein rapport på bordet, «Bruk av åpne
IT-standarder og åpen kildekode i offentlig sektor».
Ei arbeidsgruppe som vart sett ned i 2005, har utarbeidd den rapporten,
og han ligg no til behandling i departementet mitt.

Rapporten viser at open programvare er teken
i bruk på fleire område, men at moglegheitene
absolutt er til stades for å utvide bruken. Rapporten har vore
på ei brei høyring. Mykje fortel oss at det er
behov for å utvikle kompetanse i offentleg
sektor om bruk av open programvare. For å få utvikla
denne kompetansen må det utarbeidast opplærings-
og rettleiingsmateriell. Erfarings- og læringstiltak, seminar,
kurs og støtte til kompetansemiljø er òg
tiltak som vi i departementet no held på med å vurdere.
Eg reknar med å ta ei avgjerd på omfanget av tiltak
i løpet av våren. Det vi allereie har gjort, er
at vi i tildelingsbrevet til statsetatane, som vi nettopp
har sendt ut, har bede desse om å innarbeide i sine
aktuelle plandokument korleis ein skal gjere bruk av opne
standardar og opne programvarer.

