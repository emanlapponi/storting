 Eg vert noko forundra over at representanten Bent Høie frå partiet Høgre undrar seg over at vi fører ein annan politikk når det gjeld offentleg sektor enn det Høgre gjorde, når det var Høgre som styrte både Fornyingsdepartementet og Kommunaldepartementet i heile førre periode. Eg vert litt forundra over det.




Det ein opplevde i debattane i Stortinget i førre periode, var jo nettopp den same ueinigheita, men då med motsette statsrådar på talarstolen. Då var vi i opposisjon og hamra laus på statsrådane Morten Meyer og Victor Norman sin moderniseringspolitikk. Difor fører jo vi ein heilt annan politikk. Eg registrerer at Høgre framleis ikkje har skjøna at dei har teke feil, men meiner at vi burde ha fortsett med det arbeidet som Morten Meyer gjorde.




Eg driv ikkje med noko forsvar. Eg er tvert imot veldig fornøgd med det fornyingsarbeidet som vert gjort i offentleg sektor. Offentleg sektor har vist seg å vere veldig omstillingsdyktig. Det er han framleis. Han vert utsett for nye krav kvar einaste dag. Det aller viktigaste er det som no skjer i forhold til elektronisk forvalting. Noko som verkeleg snur opp ned på arbeidsformene, er at ein legg til rette for at innbyggjarane i større grad kan utføre sine eigne tenester, noko ein lenge har gjort i privat sektor. Vi bestiller våre eigne billettar, og vi betalar våre eigne rekningar på nett. Vi er godt fornøgde med det, utan å gå i banken. Dette vert kvardagen for fleire og fleire av dei statlege tenestene, slik at vi her snakkar om fornying kvar einaste dag.




Representanten Høie er oppteken av at innbyggjarane ikkje har klagerett. Men eg ser at dei i det alternative statsbudsjettet kuttar over 600 mill. kr i budsjetta til statleg administrasjon, fylkesmenn og departement. Er det noko som fråtek innbyggjarane ein klagerett, er det å kutte i budsjettet til fylkesmannen, som skal sjå til at rettstryggleiken er teken i vare for dei som klagar på tenester utøvd anten av kommunar, fylkeskommunar, barnevern – eller kva det skal vere. Korleis dette heng i hop med Høgre si fokusering på rettsstaten Noreg, veit ikkje eg. Det er mogleg at representanten Høie vil opplyse oss om det.




Så gjeld det konkret to problemstillingar som representanten var innom. Det eine er pass, som eg har vore oppteken av, og som vi har diskutert før. Prøveordninga med utvida opningstid i Bergen har vorte permanent. Ein har utvida opningstida om sommaren. Dei har ope ein time lenger, i motsetnad til mange andre som har kortare opningstid om sommaren. Ein har ope til kl. 17 på torsdagar, pluss at fleire utekontor lettar trykket, og det bidreg til meir fornøgde brukarar. Vi fornyar jo trass alt ikkje pass kvar veke, så dette har vorte eit godt tilbod.




Når det gjeld opningstidene til trafikkstasjonane, som er eit anna område som vi har diskutert mykje, er det viktigaste å kutte nedleggingane av trafikkstasjonane. Under den førre regjeringa kom det forslag om ei omfattande nedlegging av mange trafikkstasjonar. Det gjorde at folk måtte reise mykje lenger for å få utført ærendet sitt – dei ville dermed ikkje oppleve den fleksibiliteten som det er å ha nærleik til tenestene – i tillegg til at ein fokuserte på opningstida til dei trafikkstasjonane som ein heldt ved lag.




