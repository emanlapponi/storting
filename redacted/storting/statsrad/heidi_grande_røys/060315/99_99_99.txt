 Som presidenten var inne på,
er spørsmålet frå representanten Eriksson
retta til arbeids- og inkluderingsministeren, men då tenestepensjonsordninga
i staten ligg under mitt departement, vil eg gjerne få svare
på spørsmålet.

Representanten Eriksson peiker på at
ein arbeidstakar i offentleg sektor med mindre enn 14
timar pr. veke ikkje har rett til offentleg
tenestepensjon. Dette følgjer av lov om Statens Pensjonskasse
og gjeld òg for kommunal sektor. Den nye obligatoriske
tenestepensjonsordninga i privat sektor gir arbeidstakarar med meir
enn 7 timar i veka rett til ein obligatorisk tenestepensjon.
Det er difor ein skilnad mellom pensjonsrettane i offentleg
og privat sektor, noko eg er einig med representanten
Eriksson i er uheldig.

Årsaka til dette ligg i at privat
sektor har ei nettoordning, medan offentleg sektor har ei bruttoordning.
I nettoordninga vert ikkje tenestepensjonen samordna
med folketrygda. Det vil seie at pensjonen kjem uavkorta til utbetaling
i tillegg til pensjonen frå folketrygda. I offentleg sektor
derimot er det ei bruttoordning, der pensjonen i etterhand vert
samordna med folketrygda. Arbeidstakarar med
mindre enn 14 timar pr. veke ville fått
samordna vekk tenestepensjonen om dei hadde vore
medlemer av t.d. Statens Pensjonskasse.

Ved tariffoppgjeret i 2000 la tenestemannsorganisasjonane
fram krav om at arbeidstakarar med meir enn 7 timar pr. veke
skulle verte medlemer av Statens Pensjonskasse. Kravet vart den
gongen gitt opp, då det viste seg at dei ikkje
ville få auka samla pensjon ved å verte
medlemer i ordninga.

I statleg sektor er det om lag 4 300 arbeidstakarar
som har mellom 7 og 14 timar pr. veke. I kommunal sektor
er det nok fleire, utan at eg kan talfeste det.

No er vi i gang med å sjå på heile
pensjonssystemet gjennom oppfølginga av pensjonsforliket,
som Stortinget vedtok i fjor vår. Dei offentlege tenestepensjonane
er såleis òg i støypeskeia. Eg vil seie
det vil vere naturleg å ta denne problemstillinga
med i det arbeidet som mitt departement i lag med m.a. Arbeids-
og inkluderingsdepartementet no gjer med pensjonsordningane, for
nettopp å sjå på om dette forholdet
vil vere annleis ved endringar i dei offentlege
tenestepensjonane.

  Som representanten Sørfonn peika
på, har sakshandsaminga i tid i Klagenemnda for offentlige
anskaffelser – KOFA – vorte lengre. Saksinngangen
har heilt sidan opprettinga i 2003 vore stor, og etterspørselen etter
tvisteløysing har auka. Dette har skapt kapasitetsproblem
i sekretariatet.

Vi har derimot ingen indikasjonar på at
konkurransen om offentlege kjøp vert svekt av den lange
sakshandsamingstida. Dette skulle i tilfelle resultert i at færre
leverandørar leverte tilbod til offentlege verksemder,
fordi dei ikkje får raske svar på klager
om brot på regelverket. Så langt har vi ikkje
fått tilbakemeldingar om at så skjer.

Sjølv om det ikkje er grunnlag
for å tru at konkurransen vert påverka, er eg
oppteken av å betre sakshandsamingstida i KOFA. Dei sakene
der innkjøpar ventar med å inngå kontrakt,
vert prioriterte tidsmessig av nemnda. I desse sakene var gjennomsnittleg
sakshandsamingstid 51 dagar. Det er ein viss auke frå 2004.

2005 var eit omskifteleg år for Klagenemnda.
Frå opprettinga av var nemnda administrativt underlagd
departementet, med kontor i regjeringskvartalet. I mars 2005 vart det
administrative ansvaret flytta over til Konkurransetilsynet, m.a.
for å tydeleggjere at nemnda er fagleg uavhengig.

Tilsynet sin flytteprosess til Bergen medførte
ei nærast full utskifting av sekretariatet i løpet
av 2005. Frå årsskiftet 2005/2006 er
heile sekretariatet med nytilsette etablert i Bergen,
og løyvinga til nemnda for 2006 er òg auka
med 800 000 kr jamført med fjoråret. Det vert
no lagt vekt på å få ned restansane og
handsamingstida generelt. Alt ligg til rette for det, både
med stabil bemanning i Bergen og med auka løyving.

Departementet skal så i løpet
av 2006 evaluere KOFA. Der skal vi m.a. sjå på om
vi bør gjere ytterlegare endringar for å effektivisere
nemnda sitt arbeid. Mellom anna vil dagens sakshandsamingsreglar,
nemnda sin kompetanse, organisering og klageutgifter, verte vurderte
i den evalueringa vi skal ha i løpet av året.

