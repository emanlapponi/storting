 Det er rett som representanten Bent Høie seier, at dagens tenestepensjonsordning
                  inneber ein føresetnad om at alderspensjon skal avløyse løna og ikkje utbetalast i
                  tillegg til løna. 

Som eit alternativ kan ein når ein har gått av og ynskjer – som representanten
                  Høie var inne på – å ta eit vikariat, eller kva det skal vere, altså velje ei
                  ordning som den ein har i staten, som vert kalla pensjonistavløning. Det vil seie
                  at dersom pensjonisten vel ei avløning etter dette alternativet, reduserer ein
                  ikkje alderspensjonen, og ein får ein fast timesats for det arbeidet ein gjer. 

Per 1. januar 2009 er timesatsen 155 kr pr. time. Den timesatsen som står referert
                  i innstillinga, er på bakgrunn av det svaret som representanten Høie fekk i 2006.
                  Dette alternativet er likevel berre til å bruke ved kortvarige engasjement, og det
                  er Forbrukar- og administrasjonsdepartementet som regulerer den timesatsen ein
                  gong for året. 

I tariffoppgjeret hadde vi både ei forventing og ei meining om å gjere noko med
                  regelverket for statspensjonistar, som vi for så vidt òg hadde for
                  kommunepensjonistane, fordi vi hadde tenestepensjonane i offentleg sektor oppe til
                  forhandling. Regjeringa sin modell, som vart lagt fram i det første tilbodet, var
                  jo nettopp ein modell som likna på privat sektor, der ein skulle kunne kombinere
                  pensjon og jobb utan avkorting. Det valde altså arbeidstakarorganisasjonane å
                  takke nei til. 

Då er vi tilbake til den ordninga vi har hatt, nemleg at ein får avkorting dersom
                  ein vel å jobbe etter å ha teke ut pensjon i offentleg sektor. Det har partane
                  sjølve vilja. Dei hadde eit anna alternativ. Det takka dei nei til. 

I oppfølginga av tariffoppgjøret må vi no gjere ei vurdering av om det er behov
                  for endringar i dagens ordning, med reduksjon av alderspensjon i forhold til
                  arbeidsinntekt. Det er mogleg – eg skal ikkje avvise det 100 pst. – at ein då òg
                  skal sjå på pensjonistavløninga, men det skal mykje til når vi trass alt la ein
                  alternativ modell på bordet då det var fritt fram å kombinere arbeid og løn, som
                  motparten, dvs. arbeidstakarorganisasjonane, sjølve takka nei til. Då spørst det
                  kor mykje ein skal gå inn og gi dei, dei same vilkåra som ein har i privat sektor,
                  sidan dei valde å behalde den modellen dei har i dag. 

Men, som eg sa, vi skal tilpasse det. Vi må gå gjennom det og sjå på
                  konsekvensane, og så får vi sjå om desse spørsmåla dukkar opp. Eg avviser det
                  ikkje, men eg gir heller ingen lovnader. 

