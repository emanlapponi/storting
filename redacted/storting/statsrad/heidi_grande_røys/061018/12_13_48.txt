 Eg vil gjerne takke for ein interessant debatt. Det er spørsmål som det er viktig at vi debatterer. Men eg vil understreke det som representanten Foss var inne på, at vi må gjere det utan at ein sit igjen med eit inntrykk av at det er ein generell mistillit til embetsverket. Eg følte at interpellanten sjølv understreka no at ein har stor tillit til embetsverket og tenestemennene som vi har i Noreg. Embetsverket er kjent for, og skal vere kjent for, å vere lojalt, pliktoppfyllande og fagleg oppdatert og oppegåande. Slik har iallfall eg opplevd mitt møte med embetsverket.




Eg må kommentere nokre av dei påstandane som kom, spesielt frå representanten Christian Tybring-Gjedde. Slik han beskreiv embetsverket, kjenner eg meg i det heile ikkje igjen. Eg kom etter to Høgre-statsrådar, og det er klårt det var ei stor utfordring for embetsverket å hive seg rundt. Eg opplevde at før eg kom til regjeringskontoret, hadde dei sett seg ned og lese Soria-Moria-erklæringa. Dei hadde gått gjennom erklæringa og prøvd å finne ut kva ho ville bety for departementet vårt, korleis dei skulle tolke den nye statsråden, og kva for politikk den nye regjeringa ville føre på dette området. Eg vil seie at eg vart svært imponert. Embetsverket førte ikkje vidare den førre regjeringa sin politikk, med mindre dei fekk beskjed om å gjere det – for eg var faktisk einig med den førre ministeren på ein del område, f.eks. innanfor IT-området. Det er viktig å snakke om dette, men utan å kome med påstandar som ein ikkje kan gjere meir greie for enn det eg føler at iallfall representanten Tybring-Gjedde gjorde.




Representanten Ib Thomsen var òg inne på ein del forhold knytte til kommunestyra. Men eg vil seie: Kommunestyrerepresentantane er jo arbeidsgivarar. Alle dei forholda som representanten tok opp, er jo forhold som kommunestyra må rydde opp i. Det er ikkje slik at staten må begynne å regulere åremålsstillingar korkje hos rådmenn eller hos andre. Det er det lokale sjølvstyret som må rydde opp i dette og ha debattar tilsvarande dei ein har her.




Vi har gått gjennom lovverket, som representanten Tørresdal òg var inne på, og som eg sjølv var inne på. Vi har hatt to stortingsmeldingar i løpet av dei siste fem åra som har gjort noko på området. Vi har ei ny offentleglov. Justisministeren går gjennom straffelova. Departementet mitt går gjennom tenestemannslova, ikkje fordi vi mistrur embetsverket på nokon som helst måte, men rett og slett fordi desse lovene treng ei generell revidering.




Eg vil berre avslutte med å streke under at eg opplever eit lojalt, pliktoppfyllande og fagleg svært oppegåande embetsverk i Noreg, og det skal vi vere svært glade for at vi har.




