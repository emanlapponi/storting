 Eg er veldig glad for spørsmålet. I arbeidet for å
få fleire elektroniske løysingar i privat sektor og ikkje minst
i offentleg sektor er vi heilt avhengige av at vi kan stole på e-ID
som i nokre tilfelle er nødvendig i samband med elektroniske tenester.
Det må vere målet for leverandørane, og det må
òg vere styresmaktene sitt mål.

BankID er ei felles løysing
for elektronisk ID og elektronisk signatur for banknæringa i Noreg.
Løysinga er bygd opp på ein slik måte at ho skal gje
sikker elektronisk signatur, samtidig som utrulling og vedlikehald ikkje
vert unødig dyrt og vanskeleg.

Post- og teletilsynet har gjort
ei vurdering av BankID-løysinga med sentral oppbevaring av hemmelege
nøklar. Post- og teletilsynet meiner at løysinga oppfyller
krava som vert stilte til elektroniske signaturar i e-signaturlova med forskrifter.
Post- og teletilsynet si vurdering gir BankID er eit slags kvalitetsstempel
som gjeld i heile EØS-området. Det er opp til dei å gjere
ei ny vurdering dersom dei finn at det er nødvendig. Eg er kjend
med at dei i samband med den mediekritikken som representanten viser til,
gjennomfører tilleggsundersøkingar for å dobbeltsjekke
grunnlaget for dei vurderingane dei har gjort tidlegare.

Vi har òg
vore i kontakt med Kredittilsynet, som seier at dei følgjer bankane
tett opp for å forsikre seg om at det vert sett i verk tiltak for
at mogleg svake sider ved påloggingsmekanismane til bankane vert fjerna.
Etter det vi veit, skal det ha vore gjort ei effektiv retting pr. 11. januar
i år. Kredittilsynet har opna ei tilsynssak når det gjeld dette
i desember i fjor, og dei ventar no i januar ei formell stadfesting frå
bankane om at feilen er retta opp. Kreditttilsynet held i tillegg fram at
bankane er trygge å bruke som eit ledd i pålogginga til nettbanken.

Det er viktig å poengtere at innbyggjarane ikkje berre i Noreg,
men i heile Norden, ligg i forkant når det gjeld å ta i bruk
nettløysingar. Nettopp difor er det så viktig at vi framleis
har fokus på å velje sikre løysingar.

Dei ulike
faginstansane med tilsynsmyndigheit som rører ved BankID - Post-
og teletilsynet, Kredittilsynet og Datatilsynet - følgjer opp kritikken
på kvart sitt arbeidsområde, men dei har òg hatt koordinerande
møte seg imellom. Det er ikkje minst viktig i forhold til leverandøren.
Eg synest det er ei god oppfølging, og eg reknar med at dei feilane
som eventuelt måtte ha vore, vert retta opp i tråd med det eg
har sagt, men ein har sjølvsagt fokus vidare på tryggleik.

