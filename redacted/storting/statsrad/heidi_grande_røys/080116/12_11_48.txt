 Det siste har vi jo ikkje teke stilling til. Vi har hatt på høyring
kva det å bruke nettopp marknadsaktørane - som representanten
Helleland var inne på no - faktisk vil innebere. Vi ser at desse e-ID-ane
som er i marknaden, har hatt ei veldig oppblomstring og utrulling. Berre
sidan 2005 har det skjedd ganske mykje på dette området.

Det som er viktig for oss når vi skal ta avgjerder, er sjølvsagt
å sikre tryggleiken, sikre personspørsmål rundt det,
og så er det sjølvsagt eit økonomispørsmål
i det heile. Skal det f.eks. koste den enkelte etaten noko å ta i
bruk e-ID, eller skal det vere ei rammefinansiering som gjer at det er gratis
bruk for etatane? Den modellen som vi dessverre måtte avvikle i 2006,
hadde det i seg at etatane måtte betale pr. oppslag. Det blir jo det
omvende incentivet for etatane. Skattedirektoratet skulle då betale
for både meg og representanten Helleland når vi leverer våre
sjølvmeldingar elektronisk, og det blir eit håplaust motsett
incentiv til å innføre elektroniske tenester. (Presidenten
klubbar.) Så vi må finne ein elektronisk finansieringsmodell
(presidenten klubbar), som vi vil kome tilbake til i budsjettsamanheng.

