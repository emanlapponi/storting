 Innledningsvis vil jeg nevne at finansavtaleloven
hører inn under Justisdepartementet. Kredittilsynet har
imidlertid et generelt ansvar for å se til at de institusjoner
som det har tilsyn med, virker på hensiktsmessig og betryggende måte
i samsvar med lov og bestemmelser gitt i medhold av lov, herunder også finansavtaleloven.

Spørsmålet har vært
forelagt Kredittilsynet, som har ansvaret for å føre
tilsyn. Kredittilsynet svarer følgende:

«Ved
inspeksjoner ser tilsynet på hvilke kriterier institusjonene
legger vekt på ved vurdering av kundens tilbakebetalingsevne,
herunder da hvilke kriterier som legges inn i institusjonenes interne
vurderingssystem, de såkalte «score-modellene».
Tilsynet anbefaler/legger også til grunn at det
foretas en sensitivitetsanalyse mht økning i rentenivå og
hvilken effekt dette vil kunne få på kundens tilbakebetalingsevne.
Det vises bl.a. til kredittilsynsdirektørens generelle
kommentarer til bankene om varsomhet ved belåning utover
80 % av forsvarlig verdigrunnlag.

Ved salgsfinansiering, dvs. søknad
om kreditt gjennom forhandler av kapitalvarer, legges det i vurderingen
vekt på hvor stor egenandel kunden
har. En søknad som normalt ville ført
til avslag, vil kunne innvilges hvis kunden selv kan bidra med en
større egenandel enn det som normalt
kreves. I slike situasjoner vil avslagsprosenten kunne være
ned mot 10 prosent.

Ved forbrukslån opplyser institusjoner
at avslagsprosenten ligger i området 60-70 prosent.

I motsetning til for eksempel
boliglån vil vurderingen av forbrukerkreditter resultere
i enten avslag eller innvilgelse; fraråding er
mindre aktuelt i denne type saker da kunden
i større grad vil være avhengig av et bestemt
lånebeløp.»

Etter min vurdering er det ikke nødvendig
nå med ytterligere tiltak fra Kredittilsynet for å sikre
at finansinstitusjonene følger opp finansavtaleloven § 47.
Imidlertid er det viktig at den enkelte institusjon selv passer
på at deres lånepolitikk, både
generelt og i de konkrete saker, er forsvarlig. Dette gjelder også i
relasjon til finansavtaleloven § 47.

 Hva finansministeren mener om rentene – det
tror jeg ikke tilligger embetet, å kommandere
rentene i markedet. Men i den grad jeg spørres i media
som en slags forbrukerrådgiver, så advarer jeg
generelt mot å oppta forbrukslån, for de er meget, meget
dyre. Det har jeg sagt gjentatte ganger, og jeg gjentar det gjerne
her.

Jeg synes altså ikke man
skal legge vekt på antallet lånetilbud som kommer
som reklame i posten, men på de tall jeg faktisk gav på at
avslagsprosenten ved forbrukslån er ganske høy, mellom
60 pst. og 70 pst. Så det er mitt inntrykk
at institusjonene her opererer forsvarlig, men de opererer altså da
innenfor et ansvar de selv må ta. Og
tilbake til spørsmålet: Jeg kan ikke
se at praksis nå skulle tilsi endring av lovbestemmelsen.
Kredittilsynet deler også den oppfatning, så langt
jeg har forstått.

 Jeg viser til det jeg sa i mitt opprinnelige
svar. Det er ikke Kredittilsynets oppfatning at dette
generelt tas for lett på av institusjonene, og jeg tenker
da på veiledningsplikten. På den annen side er
det klart at det er situasjoner i livet som oppstår – sykdom,
arbeidsledighet, skilsmisser osv. – som ikke
kan forutses av noen institusjon som gir råd.
Og det er ofte i slike tilfeller at betalingsproblemer
oppstår.





                

 Det korte svaret på spørsmålet
er nei. Men jeg skal gi en lengre begrunnelse enn det.

Bruken av oljeinntekter over statsbudsjettet
er kommet opp på et høyt nivå.
I det salderte budsjettet for inneværende år er
det såkalte strukturelle, oljekorrigerte underskuddet anslått
til 50,7 milliarder kr, tilsvarende om lag 4 pst. av BNP for Fastlands-Norge.
Dette er over forventet realavkastning av Petroleumsfondet. Nivået
på det strukturelle underskuddet nærmer seg det
vi på lang sikt kan bruke av oljeinntektene uten å tære
på kapitalen i Petroleumsfondet. Samtidig ser vi at veksten
i folketrygdens utgifter til sykepenger og uføretrygd tiltar
igjen. Om noen år vil også utgiftene
til alderspensjoner øke sterkt.

Som representanten Lund påpeker, er
prisstigningen nå nede på et svært
lavt nivå. Tolvmånedersveksten i konsumprisene
korrigert for avgifter og utenom energivarer var i januar 0,1 pst.
Siden mai i fjor har den underliggende prisstigningen ligget utenfor
intervallet på pluss/minus 1 prosentpoeng rundt
prismålet, som det forventes at konsumprisindeksen normalt
vil ligge innenfor. Veksten i underliggende inflasjon
er særlig blitt trukket ned av prisfall på importerte
konsumvarer, en utvikling som bl.a. må ses i lys av styrkingen
av norske kroner gjennom 2001 og 2002 og endrede
importmønstre.

Den lave prisstigningen har av enkelte
blitt oppfattet som om det er en betydelig fare for at
norsk økonomi vil gå inn i en lengre
periode med deflasjon. Det er imidlertid liten
grunn til å frykte en slik utvikling i Norge. Det private
forbruket utvikler seg sterkt, kredittveksten er høy, og
boligprisene ser ut til å tilta. Det er også grunn
til å regne med at prisveksten vil ta seg opp utover våren
og sommeren, bl.a. som følge av kronesvekkelsen gjennom det
siste året. Dette er også i tråd
med vurderingene til Det tekniske beregningsutvalget for inntektsoppgjørene, som
nylig har avlevert sin rapport.

Jeg vil advare mot å føre
en politikk som øker offentlige utgifter enda
mer. Det vil blåse opp offentlig sektor, slik vi så på 1990-tallet.
Da økte sysselsettingen i offentlig sektor så kraftig
at det skapte problemer for privat sektor, og
i særlig grad for lønnsveksten.

Pengepolitikken gir nå sterke impulser
til den økonomiske utviklingen. I denne situasjonen kan
en mer ekspansiv finanspolitikk føre til forventninger
om høyere rente fremover, og kronen vil igjen kunne styrke
seg markert. Utviklingen gjennom 2001 og 2002 viste hvilke alvorlige
følger dette kan få for den konkurranseutsatte delen
av norsk næringsliv, og dermed for hele balansen
i norsk økonomi.

 Svaret er nei.

Det er optimisme i norsk næringsliv,
og det er vekst. Dette burde representanten ha fått med
seg – etter de utallige rapporter som nå er
levert fra institusjoner også utenfor Finansdepartementet.
Jeg viser til Det tekniske beregningsutvalget, jeg viser til Norges
Bank, jeg viser til sentralbanksjefens årstale, og jeg
viser til en rekke private institusjoner som er kommet til nøyaktig
de samme konklusjoner. Spørsmålet er derfor på en måte
stilt på helt gale premisser.

 Jeg vil gjøre spørreren oppmerksom
på at næringslivet og privat sektor i grunnen
er det samme. Det er ingen motsetning der.

Jeg vil også gjøre
ham oppmerksom på at antall feriereiser ikke øker
spesielt når kronen er svak. Sammenhengen skal
jeg ikke utrede her, men det er altså det motsatte som
skjer – det blir dyrere å reise. Det som blir
billigere når kronekursen er lav, er faktisk å eksportere – for
den private del eller for den eksportrettede del av næringslivet.
Derfor går det også bedre
der.

Til spørsmålet om når
investeringsøkningen kommer: Det skjer i dag ikke
på politisk kommando – den type politikk
er forlatt. Det skjer når næringslivet selv finner markedsmessig
grunnlag for investeringer. Jeg registrerer at også dette
går i riktig retning, om enn noe saktere enn ønskelig.
Men det skjer ikke på kommando, det skjer etter
næringslivets og bedriftenes egne prioriteringer.

 La meg først si at uttrykket «statshemmelighet» i
denne sammenheng er så malplassert som det overhodet kan
bli.

Finansdepartementet utarbeider hvert år
skatteanslag for staten og kommunesektoren i forbindelse med nasjonalbudsjettet
i oktober, og dernest i revidert nasjonalbudsjett i mai. Skatteanslagene
bygger på en samlet gjennomgang av utviklingen i norsk økonomi,
basert på foreliggende statistikk
og makroøkonomiske fremskrivninger.

I revidert nasjonalbudsjett for 2004 vil Finansdepartementet
på vanlig måte presentere reviderte
skatteanslag for kommunesektoren i 2004. Disse anslagene vil være basert
på oppdatert informasjon om skatteinngangen i de første
månedene av 2004 samt på ny informasjon om utviklingen
i skattegrunnlagene. I nasjonalbudsjettet for 2005, som legges frem
til høsten, vil Finansdepartementet publisere oppdaterte
skatteanslag for kommunene for inneværende år,
sammen med anslag for 2005.

Anslag for statens skatteinntekter og skatteanslag
for kommunesektoren må baseres på en samlet gjennomgang
av norsk økonomi. Å løsrive skatteanslagene for kommunesektoren
for inneværende år fra gjennomgangen i nasjonalbudsjettet
for 2005 ville øke usikkerheten i anslagene og dermed redusere
deres nytteverdi.

 Svaret er nei. Det er ikke mulig.
Da ville vi ikke presentere gode anslag. Vi legger
anslagene frem så snart de foreligger, og så snart det
er faglig forsvarlig. At representanten har et annet inntrykk når
det gjelder dette, kan jeg ikke gjøre noe med,
men det er ikke noe tidsspille på dette området.

Jeg vil også bare
nevne at Finansdepartementet i brev til finanskomiteen, hvor representanten
sitter, også kommer med endrede
skatteanslag når det foreligger nye
tall – utenom de to regulære rundene, revidert
budsjett og nasjonalbudsjettet. Men da har ikke
anslagene den samme kvalitet som når de legges frem som
et ledd i en helhet.

Det er flere forhold som må vurderes
når man legger skatteanslag frem, og alle de
forhold er vurdert i forbindelse med nasjonalbudsjettene og det
reviderte nasjonalbudsjettet.

 Det er mulig.

Men hvis man ber om anslag, kan man ikke
få anslag før anslagene foreligger.





                

 Jeg antar at spørreren med den siste
setningen i spørsmålet her sikter til Petroleumsfondet.
Det er premisset for mitt svar.

Olje og gass er jo ikke-fornybare ressurser.
Dagens høye innbetalinger fra petroleumssektoren kan derfor ikke
betraktes som inntekter i vanlig forstand, men representerer en
vesentlig del av omplasseringen av olje- og gassressursene.

Petroleumsinntektene har sitt motstykke i en
reduksjon i statens petroleumsformue. Skal vi
ha glede av olje- og gassinntektene på varig basis, må bruken
av inntekter derfor frikoples fra de løpende innbetalinger
til staten. Retningslinjene for budsjettpolitikken
ivaretar dette hensynet. Netto kontantstrøm fra oljevirksomheten
overføres i sin helhet til Statens petroleumsfond, mens
det over tid bare er realavkastningen av fondet som skal
brukes. På denne måten unngår en å tære
på formuen. Det er også helt nødvendig
for å kunne møte den fremtidige økningen
i pensjonsutgiftene og andre aldersrelaterte utgifter knyttet
til helse og omsorg.

Handlingsregelen for budsjettpolitikken
gir dermed retningslinjer for samlet bruk av petroleumsinntekter over
statsbudsjettet det enkelte år, uavhengig av hvordan pengene
anvendes. Innenfor dette handlingsrommet blir ulike
formål vurdert opp mot hverandre, bl.a. hvor mye som skal
brukes til samferdselsformål. Dette sikrer en helhetlig
behandling av statens ulike utgifts- og inntektsposter.

Når samferdselsprosjekter skal vurderes,
er bruk av nytte-kostnadsanalyse et nyttig hjelpemiddel. Dersom
et veiprosjekt har en betydelig høyere nåverdi
enn et annet, kan det være et argument for å prioritere
dette prosjektet fremfor et prosjekt med lavere nåverdi.
Valg av diskonteringsrente vil imidlertid ha liten betydning for
den samlede bevilgningen til samferdselsformål. En lavere
diskonteringsrente vil øke nåverdien av investeringsprosjektene,
men Stortinget vil uansett måtte foreta en avveining mellom
bevilgninger til dette formålet opp mot andre
utgifter på budsjettet.

En sammenligning av forventet realavkastning
av finansielle investeringer i en bredt diversifisert portefølje, som
Petroleumsfondet representerer, og en kalkulasjonsrente for å beregne
nåverdi for offentlige prosjekter gir liten mening. Investeringer
i veiprosjekter må ses i forhold til andre utgifter
på budsjettet innenfor den rammen som
en forsvarlig budsjettpolitikk tilsier.

 Som jeg sa i mitt første svar,
er det et feilspor – for å bruke et
annet uttrykk, som kanskje er mer dekkende her – å sammenligne
en langsiktig, forventet realavkastning av et pensjonsfond, som Petroleumsfondet
er for alle praktiske formål, og en diskonteringsrente,
som er et hjelpemiddel ved vurdering av veiprosjekter. For å si
det slik: Det blir ikke mer vei samlet sett, enn det Stortinget
i sitt endelige vedtak prioriterer. Diskonteringsrenten er bare
et hjelpemiddel. Grunnlaget for diskonteringsrenten ligger i faglige
utredninger som Samferdselsdepartementet, Finansdepartementet og andre
berørte departementer har stått bak, og er ikke gjenstand
for vanlig politisk skjønn. Men hvis representanten mener
at samferdselsformål skal være det eneste formål
som nødvendiggjør økt uttak av Petroleumsfondet – for å dekke
underskudd på statsbudsjettet – er jeg uenig i
en slik vurdering, men det er ett av mange gode formål som
kan begrunne det. Det i seg selv gir ikke grunnlag for å vurdere
hvordan budsjettet samlet virker i økonomien. Det er den
samlede prioritering Stortinget må ta et ansvar for.

 Dette spørsmålet er et annet
enn det som opprinnelig ble stilt, og det bør stilles til
samferdselsministeren. Jeg kan bare hitsette fra min hukommelse
at den svenske kalkulasjonsrenten er 4 pst., uten
risikotillegg. Det har ikke noe med svensk økonomi å gjøre,
det har noe med svensk samferdselspolitikk å gjøre,
eventuelt. Den danske kalkulasjonsrenten er 6 pst., også den
uten risikotillegg, eller hvor det anses som inkludert
i den samlede prosenten. Så dette vil variere
fra land til land. Det har ikke noe med hensynet til makroøkonomien å gjøre
hva slags kalkulasjonsrente som fastsettes for prioritering mellom
ulike samferdselsprosjekter, ulike veiprosjekter inkludert.

