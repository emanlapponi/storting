  I Finansdepartementets budsjettproposisjon
for 2001 fremsatte regjeringen Stoltenberg forslag til omorganisering
av ligningsforvaltningen etter den såkalte distriktsmodellen.
Stortinget sluttet seg til forslaget.

Om betegnelsen «etatskontor» ble
det i den nevnte proposisjon uttalt at det er et lokalkontor for
ligningsfunksjonen i ca. 190 kommuner, som vil ha mange likhetstrekk med
dagens ligningskontor, og som også kan ha spesialkompetanse
på særlige områder. Dagens ligningskontorer er
kjennetegnet av en del felles grunnleggende ligningsoppgaver, men
varierer ellers når det gjelder bemanning og åpningstider,
avhengig av lokale forhold.

Ny organisering av ligningsforvaltningen har
som et av sine viktigste mål å styrke
arbeidet med ligning og kontroll av næringsdrivende, selskaper
og andre kompliserte skattesaker. Et hovedvirkemiddel
for å nå dette målet er å samle
etatens ressurser i færre, men større enheter.
Hensynet til publikum skal samtidig ivaretas,
slik at publikum skal kunne få svar
på sine henvendelser, enten de henvender seg
til distriktskontoret, et etatskontor eller et annet kontor,
f.eks. et offentlig servicekontor, hvor skatteetaten er representert
ved andre.

I mange mindre ligningsdistrikter
er det ikke mulig å kunne samle flere ressurser
til det ledende distriktskontoret uten at det i noen grad
går ut over bemanningssituasjonen ved de andre
kontorene i distriktet. Dette er hovedårsaken
til at etatskontorene som etableres i Rennebu, Hitra og
Holtålen, vil bli noe redusert i forhold til tidligere
bemanning. Alle de tre kontorene vil imidlertid fortsatt utføre
tradisjonelle ligningskontortjenester, og oppfyller på den
måten kravet til rolle og oppgaver for etatskontor. Disse
kontorene vil således ha mange likhetstrekk med dagens
ligningskontor.

Skattedirektoratet skal gjennomføre
kartlegging av publikumshenvendelser til etatskontor og
steder hvor etaten er representert av andre. Denne kartleggingen
vil danne grunnlag for fremtidig dimensjonering av åpningstider
og tilgjengelighet til ligningsforvaltningens tjenester.

En omorganisering av landets ligningsforvaltning
vil nødvendigvis medføre en del endringer i mange
kommuner. Jeg har imidlertid tillit til at skattyterne i Rennebu, Hitra
og Holtålen fortsatt vil få en tilfredsstillende
betjening av skatteetaten.

Kari Lise Holmberg hadde
her overtatt presidentplassen.

  Statsråden vil følge opp Stortingets
vedtak, men understreker at enhver endringsprosess vil medføre
endringer. Det kommer man ikke utenom.

Jeg legger vekt på betjeningen i forhold
til dem som skal nytte seg av tjenestene til etats- og ligningskontorer, og
understreker at alle de tre kontorene fortsatt vil utføre tradisjonelle
ligningskontortjenester, med andre ord vil være
tilgjengelige for vanlig publikum på vanlig
måte.

Så legger jeg vekt på at
vi så etter en tid skal gjennomføre
en undersøkelse blant brukerne av etatskontorene for å se
om de er fornøyd, og eventuelt hvis ikke, hvorfor.
Og så vil vi komme tilbake til Stortinget med sikte på eventuelt å rette
dette opp. Jeg syns at en slik forbrukerundersøkelse kanskje
er den beste måte å skaffe seg
kunnskap på om hva forbrukerne mener.

  Jeg bare viser til tidligere svar,
og mener at begreper som «stort sett som i dag» og
utførelse av «de fleste likningstjenester» er
begreper som fortsatt kan brukes. Jeg tror man kanskje skal avvente
en publikumsundersøkelse før man foregriper konklusjonen
i forhold til hva publikum måtte komme
til å mene.





                

