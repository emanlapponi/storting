 Svaret er ja. Hvis tiden tillater en viss utdypning
av svaret, er forholdet slik at dette ble gjort under regjeringen
Stoltenberg den 14. september i fjor. Et offentlig utvalg vurderer etter
følgende retningslinjer:

1.	Prinsippene for budsjettering og
regnskapsføring av statsbudsjettet og statsregnskapet,
herunder forholdet mellom kontantprinsippet og budsjett-
og regnskapsføring etter bedriftsøkonomiske
prinsipper.

2.	Budsjettering i et fleråring perspektiv.

Utvalget, som ledes av Marianne Andreassen,
skal avgi innstilling innen 1. desember dette år.
Departementet vil på det grunnlag vurdere oppfølging
av utvalgets innstilling når den foreligger.

 Dette er et annet spørsmål.
Jeg kan godt svare på det, og da vil jeg svare ved å henvise
til at det står utvalget fritt å vurdere hva de
vil innenfor mandatets grenser. Men hvis jeg
til representantens refleksjon skulle henvise
til noe som kan bidra til tanke om dette, vil jeg gjerne henvise
til sentralbanksjefens årstale, hvor han i meget kontante
prinsipper og uttrykksmåter omtaler de tanker som Fremskrittspartiet
har gjort seg om dette.





                

 Jeg går ut fra at spørsmålet
gjelder regimet for skattlegging av inntekt fra virksomhet som er
nevnt.

Problemstillingen når det gjelder
skatteregimet for utnyttelse av naturgass innenlands, blir om en
slik virksomhet omfattes av petroleumsskatteloven. Gjenstand for
særbeskatning etter denne loven er primært
inntekt som knytter seg til utvinningen, dvs. produksjonen av petroleum
på norsk kontinentalsokkel. Inn under særskatteregimet
faller imidlertid også inntekt vunnet ved rørledningstransport
av utvunnet petroleum. Rørledningstransport ved ilandføring
i Norge omfattes av petroleumsskatteloven, også når
transporten skjer inn på norsk landterritorium. Innenfor
særskatteplikten faller etter petroleumsskatteloven § 1
første ledd d også «annen
virksomhet ved mottaks- og utskipningsanlegg som ledd i utvinning
og rørledningstransport av slik petroleum».

I forskrift til petroleumsskatteloven
er begrepet «rørledning» definert slik
at anlegg for videre bearbeiding av petroleum, herunder raffinering,
faller utenfor. Rørledningens avgrensing mot annet anlegg
på land er den målestasjon som petroleum
passerer etter å ha gjennomgått rensing,
stabilisering og midlertidig lagring.

For mottaksanlegget på Kårstø medfører
gjeldende regler at de deler av terminalen som separerer den ilandførte
rikgassen i tørrgass og våtgass, anses for å tilhøre
rørtransportsystemet, og omfattes følgelig av
petroleumsskatteloven. Derimot behandles de tilknyttede deler av anlegget
som fraksjonerer den utskilte våtgassen til ulike naturgassprodukter,
som anlegg for videre bearbeidelse av utvunnet petroleum. Inntekt
fra denne virksomheten beskattes etter skattelovens alminnelige
regler.

Et annet eksempel er gassprosesseringsanlegget
på Kollsnes, som behandles som en del av rørtransportsystemet
og dermed omfattes av petroleumsskatteloven. Derimot behandles oljeraffineriet
på Mongstad og metanolfabrikken på Tjeldbergodden
som landbasert virksomhet som beskattes etter skattelovens
alminnelige regler.

Landanlegg for kraftproduksjon
basert på naturgass der formålet er å forsyne
markedet med elektrisk kraft, vil likeledes omfattes av det alminnelige
skatteregimet etter skatteloven, og ikke særskatteregimet etter
petroleumsskatteloven. Det samme vil gjelde industriell
virksomhet basert på naturgass som energikilde eller
råstoff.

Jeg ser ikke noe grunnlag for å foreslå endringer
i lovgivningen med sikte på å utvide virkeområdet
for petroleumsskatteloven til å omfatte slik innenlands
virksomhet basert på naturgass.

Jeg nevner for ordens skyld også at
anlegg lokalisert på norsk fastland ikke omfattes
av lov om avgift på utslipp av CO2 i petroleumsvirksomhet
på kontinentalsokkelen. Innenlands bruk av gass er heller ikke
omfattet av den innenlandske CO2-avgiften
ved omsetning av petroleumsprodukter m.v. Regjeringen vil i løpet
av mars legge frem en tilleggsmelding
til regjeringen Stoltenbergs klimamelding. I den forbindelse er
det aktuelt å vurdere om det skal innføres nye
klimapolitiske virkemidler.

 Ja, det grundige svaret er vel også et
uttrykk for at problemstillingen avgrensning mellom et
gunstig petroleumsskatteregime og et landskatteregime
er viktig for aktørene og for landets samlede
skatteinntekter. Derfor har grensegangen vært ganske
omstridt, og den har vært gått opp i forbindelse med
de konkrete eksemplene jeg nevner. Jeg mener at i loven
og i lovens praksis ligger rimelig klare svar på spørsmålet
om når man beskattes etter vanlig skatteregime
og når man beskattes etter petroleumsskatteregime. Jeg
ser altså ikke noe grunn til at innenlandsk bruk
av gass skulle kreve nye grenseganger eller nye skatteregimer.
Jeg tror det finnes klare svar i praksis og lov.

 Petroleumsfondet skal forvaltes på en
forsvarlig måte, hvor siktemålet er høy avkastning
med moderat risiko, for på den måten å bidra til å sikre
grunnlaget for fremtidig velferd. Det har vært bred enighet
i Stortinget om at man ikke skal benytte Petroleumsfondet
som et aktivt virkemiddel for å fremme andre
politiske målsettinger.

Statens petroleumsfond er en finansiell
investor. Fondet har ved utgangen av 2000 investert i rundt 1 700
ulike selskaper. Eierandelene i enkeltselskaper er små,
og fondet plasseres slik at det gir en avkastning på linje
med bredt sammensatte aksje- og obligasjonsindekser i land med velutviklet
selskaps-, børs- og verdipapirlovgivning. Disse børsnoterte
selskapene er gjenstand for stor grad av kontroll og åpenhet.
Det er lagt til grunn at selskapene forholder seg til hjemlandets
lover og regler. Det er som hovedregel ikke særskilte
etiske retningslinjer for investeringer i regi av Statens
petroleumsfond utover det som følger av lovreglene i landene
der selskapene hører hjemme.

Det er imidlertid etablert en uttrekksmekanisme
for Petroleumsfondet. I henhold til denne kan Finansdepartementet
utelukke selskaper fra Petroleumsfondet dersom investeringer i disse
selskapene kan innebære et brudd på Norges folkerettslige
forpliktelser. Det er opprettet et råd med høy
folkerettslig kompetanse for å bistå Finansdepartementet
i dette arbeidet.

Sellafield-anlegget, som spørreren
omtaler, er mottaker og behandler av atomavfall
fra atomkraftverk o.l. Sellafield-anlegget eies av British
Nuclear Fuels Limited, som igjen eies av den britiske
stat. Ifølge selskapets nettsider har dette selskapet 51
produksjonsanlegg i 15 land, som til sammen har en markedsandel
på verdensbasis på ca. 12 pst.

Fondets eierandeler offentliggjøres
i årsrapportene for fondet. Ifølge årsrapporten
for 2000 hadde fondet eierandeler i flere japanske atomenergiselskaper.
Årsrapporten for 2001 er ikke offentlig ennå.
Ettersom Petroleumsfondet i stor grad følger store anerkjente
markedsindekser på de internasjonale børsene,
er det imidlertid sannsynlig at fondet fortsatt har eierandeler
i slike selskaper. I lys av at British Nuclear Fuels Limited har
så store markedsandeler på dette feltet, kan det ikke
utelukkes at selskapene leverer atomavfall til
Sellafield-anlegget.

Jeg er ikke kjent med at investeringer
i selskaper som leverer atomavfall til gjenvinning
i Sellafield, vil være i strid med Norges folkerettslige
forpliktelser. Derfor kan jeg heller ikke se det som naturlig å benytte
uttrekksmekanismen, som Stortinget har vedtatt, for å trekke
Petroleumsfondets investeringer ut av slike selskaper.

Eirin Faldet hadde
her overtatt presidentplassen.

 Svaret er nei, og jeg begrunner det med at
det er i henhold til Stortingets egne retningslinjer.
Jeg minner om at dette faktisk ble behandlet i Stortinget i forrige
periode etter forslag fra regjeringen
Stoltenberg i revidert nasjonalbudsjett 2001. Der fastslår
regjeringen at den ikke vil etablere etiske
retningslinjer som «begrenser Petroleumsfondets investeringsmuligheter
på grunnlag av en gitt virksomhet». I Stortinget
fikk regjeringen bred støtte for dette. Også representanten
for Kystpartiet støttet regjeringens vurdering på dette
punkt.

 Jeg skal registrere
det, men understreker at Regjeringens kamp for å få den
britiske regjering til å innføre begrensninger
på Sellafield-anlegget ikke er en kamp mot Sellafield-anlegget
som et prosesseringsanlegg, ei heller mot dets leverandører, men
en kamp mot det faktum at anlegget slipper ut stoffer som vi mener
er giftige, og som andre prosesseringsanlegg
av tilsvarende natur ikke slipper ut. Det er dette striden dreier
seg om, og ikke det faktum at verden – og her
kan man kanskje legge til: dessverre – har
mye atomkraft og derfor også mye atomkraftavfall.
Prosesseringen av dette i Sellafield foregår etter
vår oppfatning på en måte som
er uheldig, og den kampen fortsetter.

