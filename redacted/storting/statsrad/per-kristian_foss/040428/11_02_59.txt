 Som hovedregel skal det betales merverdiavgift
ved innførsel av varer. Næringsdrivende importører
kan imidlertid søke om såkalt tollkreditt – en
rentefri kreditt på innbetaling av merverdiavgiften. Hvorvidt
kreditt skal innvilges, beror på en generell tillitsvurdering
av den enkelte søker. De mest sentrale momentene i denne
vurderingen er foretakets økonomiske stilling og om det
erfaringsmessig overholder sine avtalefestede og lovpålagte
forpliktelser.

Jeg kjenner ikke detaljene
i den konkrete saken, og har fått opplyst at den foreløpig
kun er behandlet i ytre etat. På generelt grunnlag
er det imidlertid vanskelig å se at
styreformannens nasjonalitet og bopel skal kunne ha betydning for
tillitsvurderingen. Dersom søknaden
ble avslått med en slik begrunnelse, vil jeg derfor anbefale selskapet å påklage
vedtaket til Toll- og avgiftsdirektoratet.

Avslutningsvis vil jeg vise til at
jeg nylig har tatt initiativ til at Toll- og
avgiftsdirektoratet skal vurdere mulighetene for å lempe
på vilkårene for å få innvilget
tollkreditt for næringsdrivende importører som
har rett til å trekke fra innførselsmerverdiavgiften
i sitt avgiftsoppgjør med fylkesskattekontoret. I disse
tilfellene skjer det bare en midlertidig avgiftsinnbetaling
til statskassen, siden pengene skal tilbakebetales. Etter
min mening er det ønskelig å sikre at avgiftssubjektene
i minst mulig grad blir belastet med likviditetstap og kapitalkostnader
i denne mellomperioden. Det kan se ut til at dagens praktisering
av tollkredittreglene bør endres noe for å nå disse målene.

Eirin Faldet hadde
her overtatt presidentplassen.

