  Vurderingene i budsjettpolitikken
bygger på flere hensyn:

For det første
må vi ha en helhetlig budsjettering, der alle
inntekts- og utgiftsposter prioriteres opp mot hverandre.

For det andre må den økonomiske
politikken være tilpasset situasjonen i økonomien,
hvor en også tar hensyn til at ulike inntekts-
og utgiftsposter på budsjettet har forskjellig virkning
på økonomien.

For det tredje må budsjettet være
forsvarlig i et langsiktig perspektiv.

I tilleggsproposisjonen som Regjeringen la
frem sist fredag, gav vi en grundig drøfting av retningslinjene
for budsjettpolitikken. I min redegjørelse for Stortinget
la jeg også stor vekt på at Regjeringen
følger den nye handlingsregelen for budsjettpolitikken.

Handlingsregelen sier at statens årlige
forbruk av oljeinntekter om lag skal tilsvare den forventede realavkastningen
av oljeinntektene vi har spart opp i Petroleumsfondet. Dette sikrer
at budsjettpolitikken gir en gradvis innfasing av oljeinntektene,
slik at vi kan møte den sterke veksten
bl.a. i pensjonsutgiftene i folketrygden i tiårene fremover.
Handlingsregelen gir en forsvarlig generasjonsmessig balanse
og bidrar til en balansert utvikling i økonomien,
der konkurranseutsatt sektor kan opprettholdes i et tilstrekkelig
omfang. Handlingsregelen tar således utgangspunkt i hva
som er en langsiktig forsvarlig innfasing av oljeinntektene i norsk økonomi.
Samtidig ivaretar den at det er større usikkerhet knyttet
til fremtidige oljeinntekter enn til inntektene som allerede er
opptjent og avsatt i Petroleumsfondet.

Innenfor det handlingsrommet
som følger av handlingsregelen, er det viktig å innrette
budsjettpolitikken slik
at vi styrker grunnlaget for en vekstkraftig økonomi. Lettelser
i skatte- og avgiftsnivået er her viktig. I en samlet analyse
av hvordan budsjettet påvirker økonomien, er det også av
interesse at ulike inntekts- og utgiftsposter virker ulikt
på økonomien. Betydningen av dette søkes
ivaretatt gjennom de makroøkonomiske fremskrivningene og
analysene som ligger i budsjettdokumentene.

At ulike offentlige utgiftsposter virker ulikt
på økonomien, endrer ikke det forhold
at handlingsregelen må oppfattes som en langsiktig rettesnor
for statens samlede bruk av oljeinntektene. I denne sammenheng står
ingen utgifter eller inntekter på statsbudsjettet
i noen særstilling. Bruker en et år
mer enn det handlingsregelen sier, reduserer en handlingsrommet
for de kommende år.

Det fører derfor galt av sted dersom
en etter at en har prioritert mellom inntekts-
og utgiftsposter innenfor en samlet budsjettramme
definert ved handlingsregelen, skulle øke bevilgningene
til f.eks. Forsvaret. Det en da i realiteten gjør, er å bryte
med handlingsregelen. Og en vil bryte med prinsippet om en helhetlig
budsjettering. Det vil også ligge til grunn.
Dette har heller ikke forsvarsministeren tatt til orde
for, verken i det refererte intervjuet i Aftenposten eller
andre steder.

Jeg vil avslutte med å understreke
at Regjeringen ikke har planer om å lage
et eget utenlandsbudsjett.

  Jeg har lyst til å understreke at
regjeringspartiene har det syn som de hadde da de satt i Stortinget
og var med på å utforme handlingsregelen.

Til tilleggsspørsmålet vil
jeg si: Regjeringen tar sikte på å fremme en sak
for Stortinget der man vurderer gjenkjøpsordningene på fritt
grunnlag. Jeg tror at tiden er inne for å vurdere
erfaringene med gjenkjøpsordningene ut fra at vi nå har
en ny industristruktur. Erfaringene er ikke bare
gode, og vi har behov for utenlandskjøp i en størrelsesorden
i årene fremover som kan tilsi at vi må revurdere
deler av gjenkjøpspolitikken. Men dette kommer Stortinget
tilbake til.

