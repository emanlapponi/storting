 Eiendomsskatt er en rent kommunal skatt. Utskrivingen
hører under det kommunale selvstyre, slik at det er kommunen
som avgjør hvor det skal skrives ut eiendomsskatt. I de
kommuner hvor det skrives ut slik skatt, hører det under
det enkelte kommunestyre å ta
stilling til hvilke objekter det kan skrives ut eiendomsskatt på,
innenfor lovens rammer. Dette er en del av det
kommunale selvstyret, som det er grunn til å forsvare.

Lovens kriterier for utskriving av eiendomsskatt
i boligområder lyder: «…heilt eller
er delvis utbygde på byvis, eller der slik utbygging
er i gang». En slik formulering er skjønnsmessig.
Dette har i praksis skapt usikkerhet hos mange kommuner, og har
i flere tilfeller medført prosesser mellom disse
og innbyggerne. Jeg er enig i at dette er uheldig.

På bakgrunn av de problemstillinger
som knytter seg til gjeldende eigedomsskattelov fra 1975, nedsatte Finansdepartementet
i 1995 et utvalg som skulle utrede dagens eigedomsskattelov og komme
med forslag til endringer. Utvalget var ledet av professor Frederik
Zimmer og avgav sin innstilling i 1996. Utvalgets flertall anbefalte
at eiendomsskatten videreføres, men foreslo samtidig flere
endringer i forhold til dagens lov. Utvalget pekte bl.a. på behovet
for å reformere reglene om definering og verdsettelse av
eiendom for eiendomsskatteformål. Utvalget foreslo
at eiendomsskatt i en kommune i tilfelle burde omfatte alle
boligeiendommer, uansett tettbygd eller spredt beliggenhet.

Regjeringen har foreløpig ikke
tatt stilling til om og eventuelt hvordan utvalgets arbeid
skal følges opp. Andre sider ved kapitalbeskatningen
har for øyeblikket høyere prioritet. Det vises
her bl.a. til det i spontanspørretimen omtalte Skauge-utvalget,
hvor betydelig arbeid legges ned. Jeg anser det derfor hensiktsmessig å avvente Skauge-utvalgets
innstilling, slik at eiendomsskattens videre skjebne kan
vurderes i kombinasjon med øvrige tiltak eller
endringer innenfor kapitalbeskatningen.

Jeg er av den oppfatning at skatt på egen
bolig bør begrenses. Det er en viktig årsak til
at bl.a. Byrådet her i Oslo, bestående
av de tre regjeringspartiene, har avskaffet eiendomsskatten, til
tross for at det er kjent at Samarbeidsregjeringen vil avskaffe
boligskatten i løpet av denne stortingsperioden.

 Jeg tror denne kommentaren var skrevet før
svaret ble gitt, for jeg svarte faktisk ikke det som representanten
nå gjengir. Jeg svarte at vi vil vurdere spørsmålet
om en eventuell revisjon etter at vi har fått
Skauge-utvalgets innstilling. Jeg sa dessuten at det partiet
jeg representerer, ved mange anledninger har gått imot også kommunal
eiendomsskatt, men at så lenge det er en valgfrihet, ligger
faktisk dette valget på de lokale partier, og ikke
på regjering og storting. Det trodde jeg faktisk var en
del av det allment aksepterte syn på lokaldemokratiet.

Regjeringen har ingen planer om å foreslå endringer av
definisjonen av helt eller delvis «utbygde på byvis», som
det heter i loven, før man tar loven samlet opp til vurdering.
Jeg registrerer at det har vel heller ikke Fremskrittspartiet
tenkt å gjøre, idet det aldri er blitt
foreslått i Stortinget.

 Initiativrett når det gjelder lovavskaffelse
ligger også i Stortinget. Jeg minner om det.

Jeg er kjent med at det er mange rettssaker
med hensyn til tolkningen her, og jeg kunne utvidet med eksempler
fra langt utenfor Aust-Agder fylke. Slike rettstvister vil vi vel
alltid ha, så lenge loven skal avgrense. Det er jo det
som er problemet. Jeg er med andre ord i tvil om det er
hensiktsmessig å foreslå en mer presis avgrensning
før Stortinget har fått vurdere hele
lovverket under ett hva gjelder kommunal eiendomsskatt. Det har
jeg inntrykk av at det er bred tilslutning til i Stortinget, for
ingen har faktisk foreslått noen annen fremgangsmåte.
Derfor tror jeg vi skal avvente en revisjon inntil vi har sett den
som et ledd i en mer samlet kapitalbeskatning, som jeg nevnte i
mitt første svar.





                

 Regjeringen ønsker å styrke
toll- og avgiftsetatens kontrollvirksomhet. I forbindelse med revidert
nasjonalbudsjett foreslår Regjeringen bl.a. en økning
av driftsbudsjettet med 20 mill. kr for å styrke
kontrollaktiviteten. Etatens grensekontroll er et viktig virkemiddel
for å hindre ulovlig inn- og utførsel
av varer, bl.a. narkotika, sprit og tobakk. Styrket grensekontroll
vil gi flere grensekontroller og føre til flere
beslag.

Videre foreslår Regjeringen at det
settes av 40 mill. kr til en anskaffelse av mobilt
utstyr for scanning av containere mv. Det er i dag svært
ressurskrevende å gå gjennom hele
varelaster. Det kan ta opptil en dag å tømme og kontrollere
en trailer eller en container. Disse maskinene kan relativt
raskt gjennomlyse hele containere og kjøretøyer
på størrelse med vogntog, slik at kontroll kan
gjøres i et større omfang enn tidligere. Det forventes
at tiltaket vil ha en preventiv effekt, og at kontrollen av gods
vil bli mer effektiv. Dette vil være et godt
virkemiddel for å bekjempe bl.a. narkotikasmugling
og menneskesmugling.

Regjeringen redegjør nærmere
for forslagene til styrking av etaten i revidert nasjonalbudsjett.

Tollmyndighetenes tilstedeværelse
på de enkelte grenseoverganger blir generelt vurdert og
styrt etter en helhetlig risikovurdering av trafikken
over landets grenser, med sikte på mest mulig effektiv
bruk av tilgjengelige kontrollressurser, særlig med tanke
på å hindre narkotikasmugling. På tidspunkt
og ved grensestasjoner hvor trusselbildet og trafikken tilsier at
behovet er størst, er det med andre ord hyppigst
kontroller.

I Rogaland tolldistrikt har Toll- og avgiftsdirektoratet oppgitt
at risikoen under årets påskehelg ble vurdert
som svært lav. Det ble derfor besluttet ikke å iverksette
spesielle kontrolltiltak, men kun ha kontrollressurser i beredskap.
For øvrig kan det nevnes at etatens kontroller på landsbasis
førte til beslag av bl.a. over 2 kg
amfetamin, over 1 kg kokain og 117 kg hasj i løpet
av påskedagene.

For å utnytte etatens budsjettrammer
best mulig må det alltid stilles strenge krav til organisering
av virksomheten, til arbeidsmetodene og til riktig ressursbruk.
Parallelt med en reell styrking av etatens budsjetter,
som Regjeringen nå foreslår, har derfor Finansdepartementet anmodet
Toll- og avgiftsdirektoratet om å foreta en gjennomgang
av organiseringen av distriktsforvaltningen med tanke på en
mer effektiv bruk av ressurser og behandling av toll- og avgiftspliktige
varer. Regjeringen tar sikte på å omtale saken
overfor Stortinget i statsbudsjettet for 2003.

Øivind Halleraker hadde
her overtatt presidentplassen.

 Det bør jeg ikke svare på,
for det er tolletaten som skal foreta en slik helhetlig vurdering.
Det er ikke finansministeren eller Finansdepartementet
som skal vurdere det løpende trusselbildet, altså hvor
man bl.a. basert på etterretningsrapporter vet at det er
stor risiko for smugling. I dag foregår tollkontrollen
heldigvis etter mer avanserte metoder enn da spørreren
og jeg selv var noe yngre, for å si det forsiktig. Med
andre ord: Det er de internasjonale etterretningsrapporter
og politisamarbeidet internasjonalt som ligger til grunn for Tollvesenets
disponering av ressurser. Nettopp ut fra en slik helhetsvurdering
refererte jeg til Tollvesenets vurdering av det man vel omtaler
som det løpende trusselbildet. Akkurat den vurderingen
må Tollvesenet ha en faglig uavhengighet til å foreta.

Det jeg legger vekt på, er at Tollvesenet
i Norge gjennom anskaffelse av den såkalte scanneren,
som jeg omtalte i mitt svar, iallfall har fått noe av det
mest moderne utstyr som finnes internasjonalt for å ta
ny type smugling gjennom nye kanaler.

 Jeg følger nøye
med også på dette. Om jeg ikke
akkurat kan garantere at man får det man ber om, er Tollvesenet
blant de etater under Finansdepartementet som er blitt vesentlig
styrket. Det er en del av den internasjonale kriminalitetsbekjempelse som Norge
skal ta del i.

Jeg legger vekt på ikke å la
meg dra inn i regionkonflikter om hvilke tollkontor som skal få hvilke
ressurser, men at etatens faglige ledelse får foreta den
vurdering ut fra et helhetlig bilde. Det tror jeg er viktig ut fra en
totalvurdering av mulighetene for å ta beslag
og bekjempe ulike typer kriminalitet. Jeg har altså ingen
spesiell – det heter vel på nytt norsk –«hang-up»,
altså en forkjærlighet, for Svinesund eller
Gardermoen eller hva det måtte være.
Det gjelder rett og slett å ta kjeltringene der de er.

