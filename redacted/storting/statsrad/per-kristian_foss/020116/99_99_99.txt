 Beslagsstall for 2001 viser at toll- og avgiftsetaten
beslagla rekordstore mengder brennevin, kokain, ecstasy og dopingmidler
ved grenseovergangene. Beslagene av valuta økte også betydelig.
Samtidig ble det beslaglagt mindre heroin og amfetamin
i 2001 enn i de siste årene. Det er også en
nedgang i beslagene av sigaretter og kjøttvarer.

Beslagsmengdene svinger betydelig fra år
til år, og er bl.a. påvirket av større
enkeltbeslag. Samtidig har trafikken av personer, varer og transportmidler
over grensene økt betydelig de siste årene, og
dette vil nok fortsette også i årene
fremover. Særlig er det stor økning i Østfold.
Økt trafikk gir økt risiko for smugling av betydelige mengder
narkotika og sprit til landet. Erfaringene viser også at
en stor del av smuglingen gjøres av organiserte kriminelle.

Samarbeidsregjeringen vil også «redusere
særavgiftene på grensehandelsutsatte varer»,
slik det fremkommer i Regjeringens politiske grunnlag, den såkalte
Sem-erklæringen. Dette er fulgt opp allerede for inneværende år
ved at avgiftene på sprit er redusert med 15 pst.
Avgiftene på vin og andre alkoholholdige varer
er gått ned med 5 pst. Ytterligere reduksjoner
i avgiftsnivået i Sverige kan øke presset
mot det høye avgiftsnivået på grensehandelsutsatte
varer i Norge. Vi vil også vurdere ytterligere
reduksjoner i avgiftene på disse varene i årene
fremover i tilknytning til de årlige budsjetter.

Det vil uansett være en
hovedutfordring for toll-
og avgiftsetaten i Norge å hindre ulovlig
handel over våre grenser, og særlig
avdekke den profittmotiverte smuglingen av sprit og narkotika. De
kriminelle organisasjonene opererer ofte innenfor
store geografiske områder. Toll- og avgiftsetatens internasjonale
samarbeid vil derfor bli ytterligere vektlagt, ikke
minst med tollmyndighetene i de typiske produksjons- og transittlandene,
og innenfor den nordiske regionen. Det nyetablerte
Europol-samarbeidet vil også bli vektlagt.

 Jeg kunne være fristet til å starte
med å si at kosmetikkavgiften er iallfall fjernet. Det
er jo et eksempel på at noe går
det an å fjerne helt også. Nå skal jeg ikke
vektlegge det samme resonnementet i forhold til alkoholavgifter.

Representanten spør om hvordan det
indre arbeid i Regjeringen ved 2003-budsjettet foregår.
Det har jeg i grunnen tenkt å la være overlatt
til historien. R-notatene blir som kjent tilgjengelige, kanskje, etter noen
tid, og jeg har heller ikke tenkt å komme med
konklusjonene på hva alkoholavgiftene blir i 2003, i budsjettet
som Stortinget da vil få til behandling. Men det jeg har
lyst til å understreke, er at uansett hvordan man snur
og vender på det, vil det være nødvendig
for tolletaten i ethvert land å samarbeide over grensene
for å bekjempe de internasjonale bandene som i økende
grad driver denne trafikken, enten det dreier seg om sprit,
ulike former for narkotiske stoffer eller andre
varer. Og det internasjonale samarbeidet som
er styrket gjennom medlemskap i Europol, som
er lettet gjennom vårt medlemskap i
Schengen, regner jeg med at representanten også støtter
fullt og helt.

 Som jeg sa i mitt hovedsvar, har avgiftene
selvfølgelig betydning. I spennet mellom priser
i ett land og et annet land i den grad det utgjøres av
avgifter, og det gjør det her i stor grad, så er
det der fortjenesten ligger. Og det er i de høye
fortjenestene at incitamentet til kriminalitet også ligger.
Det er elementært.

Men jeg tror det må slås
fast at skal man, som representanten var inne på,
bekjempe kombinasjonen av ulike typer smugling over grensene, deriblant
menneskesmugling, som drives av profitthungrige bander – for å si
det forsiktig – må man gjøre det gjennom
internasjonalt samarbeid. Stikkprøvekontroll over grensen
er ikke det mest effektive. Og i forhold til menneskesmugling
er det virkemiddel som er etablert gjennom Schengen-samarbeidet,
kanskje det viktigste vi har for å komme
ulovlig innvandring og menneskesmugling
til livs.





                

