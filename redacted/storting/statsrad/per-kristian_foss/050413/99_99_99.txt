 Bestemmelsen om fradrag for gaver til frivillige
organisasjoner er gitt i skatteloven. I forskrift til
skatteloven stilles det krav om at det er den frivillige organisasjonens
sentrale ledd som skal gi de nødvendige opplysninger til
Skattedirektoratet for at giveren skal få fradrag i sin
inntekt.

Vi har ønsket en mest mulig
ubyråkratisk og enkel ordning. Det har vært utgangspunktet
for vår utforming av dette regelverket.

Det er nødvendig å stille
krav om at det er organisasjonen og ikke den enkelte skattyter
som skal innrapportere opplysninger. Ved å stille et slikt
krav vil ligningsmyndigheten få et begrenset antall organisasjoner å forholde
seg til og ikke mange tusen skattytere. Videre er det
ved å kreve innberetning fra organisasjonene mulig å kunne
stille krav om maskinell innberetning, noe som er av avgjørende
betydning for å få til en ordning som ikke
innebærer en betydelig merbelastning for ligningsmyndighetene.

Fristen for innberetning er 20. januar året etter
inntektsåret. Organisasjonene kan innen 24. april
samme år rette opp feil som er gjort i forbindelse med
innrapporteringen. Skattyter som i sin forhåndsutfylte
selvangivelse ikke har fått fradrag som vedkommende
mener å ha krav på, må selv føre
opp beløpet i sin rettelse. Skattemyndighetene vil deretter
sjekke om dette stemmer med de opplysninger som er gitt av organisasjonen.
Dersom organisasjonen innen 24. april ikke har
oppfylt sin plikt til innrapportering, mister skattyter
eventuelt retten til fradrag.

Jeg ser at bestemmelsen kan få uheldige
konsekvenser ved at givere som i utgangspunktet har krav på fradrag, blir
nektet dette av årsaker som skyldes mottakerorganisasjonen.
Jeg vil imidlertid på bakgrunn av de hensyn som begrunner
kravet, ikke fravike kravet om at opplysning om
gaven må være gitt i maskinlesbar form
for at fradrag skal gis. En annen løsning vil kunne ha
svært uheldige administrative effekter.

Den muligheten en organisasjon har til å rette
opp feil, er etter min mening tilstrekkelig til å ivareta
hensynet også til skattyter. Det er imidlertid
grunn til å se nærmere på om fristen
for oppretting av feil eventuelt er for streng. Jeg vil
ta dette opp med Skattedirektoratet.

