 Etter gjeldende regelverk skal det
betales full årsavgift for kjøretøy
som er registrert pr. 1. januar, eller
som blir registrert i løpet av årets
seks første måneder. For kjøretøy
som registreres i løpet av annet halvår, skal
det betales halv avgift. Dersom et kjøretøy
som er registrert pr. 1. januar, leveres til vraking
innen avgiftens forfall 15. mars samme år, slipper
man å betale avgift. Leveres kjøretøy
til vraking mellom 15. mars og 1. juli, har man anledning
til å søke om refusjon av halve avgiften.

I tilfellet som det refereres til, betyr dette
at eieren av bobilen kunne unngått avgift dersom bilen
hadde blitt levert til vraking før 15. mars. Innlevering
av skiltene alene fritar derimot ikke for avgiftsplikt
for inneværende avgiftsår.

Årsavgiften er for tiden til vurdering både
i Toll- og avgiftsdirektoratet og i Finansdepartementet. Ett av
de forhold som vi skal se nærmere på, er muligheten
for å skape større sammenheng mellom
avgiften og den tid kjøretøyet er påregistrert.
En slik vurdering må også ta hensyn
til mer systemtekniske forhold. Hva legger jeg i begrepet «systemtekniske»?
Det er bl.a. det forhold at årsavgiften skrives ut for
mer enn 2 millioner kjøretøy. Det er viktig derfor å ha
et system som ikke bidrar til økt byråkrati,
og som dermed fører til at skattebetalernes penger utnyttes
mindre effektivt.

Eventuelle endringer i årsavgiften
som følge av dette arbeidet vil sannsynligvis også få betydning
for tyverisituasjonene, som spørreren her berørte.
Det er derfor naturlig å behandle også Stortingets
pålegg om utsatt forfall av årsavgift
på stjålne kjøretøy
i denne sammenheng. Regjeringen vil komme tilbake til dette.

Eirin Faldet hadde
her overtatt presidentplassen.

 Jeg er i tvil om hvor urimelig det er at man ikke
skal sette seg inn i reglene for innlevering av skilter; det er
rett og slett ikke tilstrekkelig. Det hadde jo vært
et poeng, for å slippe et ganske stort beløp.

Jeg synes ikke at dette spørsmålet
i seg selv foranlediger at vi gjør endringer på dette
ene området. Stortinget har bedt om en samlet gjennomgang.
Det er to problemer med årsavgiften.
Det ene er at det er mange årsavgifter som skal innkreves.
Det betyr at det er et stort byråkrati og store kostnader
knyttet til det. Det andre problemet
er at avstanden mellom innkrevings- og forfallstidspunkt ikke
alltid oppfattes som rettferdig av brukerne. Det anser jeg også som
et problem. Da må vi finne en løsning som klarer å forene
enkel innkreving – altså unngå byråkrati
og unngå kostnader – med en ordning som også oppfattes
som rett og rimelig, og det er det Stortinget har bedt meg om.

Det er vel to muligheter, for å levere
et svar tilbake til dette med tidspunktet: Det ene er revidert budsjett,
og det andre er ordinært budsjett. Jeg kan ikke
nå si om vi rekker det til revidert budsjett.

 Jeg er åpen for gode forslag – også fra
representanten – til en enkel og ubyråkratisk måte å gjøre
det på i tilfeller som det som er nevnt her. Når
det gjelder tilfeller med stjålne biler, er det vel også spørsmål
om forholdet til forsikringsselskapet som må overveies.





                

 Jeg synes representanten Hagesæter
reiste et viktig spørsmål.

Vi må hele tiden spørre
oss om hvordan vi kan organisere offentlig virksomhet slik at den
enkelte kan få bedre tjenester igjen for skattepengene.
Når vi omorganiserer på ett område, vil
det være naturlig også å se
på organiseringen av tilknyttede områder. Den
store omorganiseringen av landets likningsforvaltning som nå pågår,
og som skal være endelig
gjennomført om et års tid, er et eksempel
på det. Jeg er derfor enig i representanten Hagesæters underliggende
tanke om at det vil være naturlig å vurdere den
gjeldende strukturen for likningsnemndene. Jeg vil derfor ta kontakt
med Skattedirektoratet og be direktoratet vurdere spørsmålet
om å komme med eventuelle forslag. Jeg vil ikke
her forskuttere resultatet av en slik gjennomgang. La meg likevel
legge til at jeg ser det som avgjørende at vi fortsatt
legger til grunn prinsippet om at likningskontorenes avgjørelser
kan bringes inn for uavhengige instanser.

 Representanten har her pekt på en
rekke fordeler ved færre likningsnemnder. Jeg vil i tillegg også nevne
det momentet han hadde med i sitt spørsmål, nemlig
behovet for å unngå ulik praksis. Det er meget
avgjørende. Jeg kan ikke her og nå love tidspunktet
for gjennomgangen, men representanten peker på et vesentlig
moment, nemlig å ha et nytt system på plass før
nye kommunestyrer velger likningsnemnder til høsten.

 Jeg har ikke noe mer å legge
til.





                

 I alminnelighet gir ikke forsørgelse
av barn rett til likning i skatteklasse 2. I henhold til skatteloven
har imidlertid enslige med omsorg for barn under 18 år
krav på å bli liknet i skatteklasse 2. Reglene
forstås slik at klasse 2 gis den av foreldrene som det
meste av året har hatt omsorgen for barnet. Faktisk omsorg
er her avgjørende.

I tilfeller hvor foreldrene har avtalt delt
omsorg, skal klasse 2 gis til den av foreldrene som barnet har bodd
hos størstedelen av året. Hvis barnet bor like
mye hos begge foreldrene, har løsningen i praksis vært
at foreldrene lignes i skatteklasse 2, som enslig forsørger,
hvert annet år. Over tid vil dagens praksis gi noenlunde
samme resultat som om fordelene av klasse 2 ble delt mellom
foreldrene i hvert inntektsår, selv om skattebelastningen
vil være noe varierende fra år
til år. Dersom inntekten varierer mye for den ene av eller
begge foreldrene, kan det likevel oppstå reelle
forskjeller også over tid. Imidlertid er det slik
at den økonomiske fordelen ved å liknes i skatteklasse
2, som en av foreldrene vil ha i forhold til den andre, skal hensyntas
ved fastsettelse av barnebidraget. Det fremgår også uttrykkelig
av de nye reglene om beregning av barnebidrag, som ble vedtatt av
Stortinget i juni i fjor. Disse reglene er forventet å tre
i kraft høsten 2003.

De progressive elementene i skattesystemet
gjør at det ikke er mulig å likne deler
av inntekten i ulike skatteklasser i samme inntektsår.
Det er imidlertid mulig å tenke seg som et alternativ en
ordning hvor fordelingen av klasse 2 blir delt mellom
foreldrene hvert enkelt inntektsår. Fordelen
med dette vil først og fremst være en
jevnere skattebelastning fra år til år. En slik
modell vil være kompliserende for likningsarbeidet og vil
medføre et meget omfattende og komplisert regelverk. En
slik utvikling av skattesystemet er etter min oppfatning ikke ønskelig. Samlet
sett mener jeg derfor at dagens praksis med likning i
skatteklasse 2 hvert annet år for hver av foreldrene er
en forsvarlig løsning.

 Jeg pekte vel også i mitt svar
på et par andre momenter. Utviklingen i retning
av mer deling av foreldreansvaret er en positiv utvikling. Det er
imidlertid ikke noe som brått inntraff i fjor
høst. Så for å si det slik, dette problemet
har ligget der under skiftende regjeringer. Jeg registrerer at tidligere
regjeringer har valgt denne delingen annet hvert år som
det mest hensiktsmessige.

Nå fjernes jo en del av ulempene med
denne ordningen ved de nye reglene for beregning av barnebidrag
som jeg refererte til, og som trer i kraft til høsten neste år. Dermed
kan vi si at den ordningen som vi har levd med i mange år,
nå blir forbedret, ved at de tilfeller hvor inntekten varierer
veldig, blir hensyntatt ved fastsettelsen av barnebidrag.

Jeg har også lyst til å peke
på at det forslaget som representanten selv antyder, vil være
meget vanskelig, tatt i betraktning de progressive elementene i
skattesystemet, og det kan gi ganske vanskelig
forsvarlige utslag sosialt.

 Det kan jeg vel på sparket si at det ikke
eksplisitt gjør, men mandatet er så åpent at
jeg ikke vil bli overrasket om utvalget også tar
opp spørsmål på noe friere basis, for å si
det slik.

Stortinget har selv bedt om å få en
melding om skattereformen. Utvalgets innstilling legges frem, etter
at det har fått en måneds utsettelse, i slutten
av januar. Meldingen vil så bli utformet, og Stortinget
står selvfølgelig fritt til å ta opp
de deler av skattesystemet som representanten har vært inne
på, når vi kommer så langt.





                

