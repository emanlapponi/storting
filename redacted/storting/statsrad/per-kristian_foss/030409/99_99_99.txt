 For å redusere grensehandelen og smuglingen
ble avgiften på brennevin satt ned både
i budsjettet for 2002 og 2003. Til sammen utgjør dette
en avgiftslettelse på brennevin på om lag 25 pst.,
noe som tilsvarer ca. 55 kr pr. flaske. Statistikk fra
Vinmonopolet viser at salget av brennevin økte
med 10 pst. i 2002, og Vinmonopolet opplyser at dette først og
fremst skyldes avgiftsreduksjonen. Avgiftsreduksjonen i 2003 medfører
fortsatt økning i salget av brennevin på Vinmonopolet – jeg
vil legge til: altså i Norge. I tillegg ble avgiftene på vin
og øl satt noe ned i budsjettet for 2002. Avgiftene på grensehandelsutsatte
varer har altså blitt redusert under Samarbeidsregjeringen,
slik vi lovet i den såkalte Sem-erklæringen.

I tillegg vil jeg minne om at det ble gjort
en rekke forenklinger for innførsel av varer i den nye
reisegodsforskriften som trådte i kraft i januar i år.
I den gamle forskriften var en rekke varer unntatt ved at de ikke
kunne tas med toll- og avgiftsfritt. Verdigrensen ble økt,
og det ble økt valgfrihet innenfor
denne verdigrensen. Endringene ble også gjort
for å bringe regelverket
mer i samsvar med hva folk oppfatter som rimelige og rettferdige regler.

I tråd med budsjettavtalen mellom
regjeringspartiene og Fremskrittspartiet
har Finansdepartementet satt ned et hurtigarbeidende ekspertutvalg,
som skal vurdere virkningene på statens inntekter av å endre
avgiftene på grensehandelsutsatte varer. Utvalget
skal bl.a. gjøre rede for hvilke særavgiftsbelagte
varer som er mest utsatt for grensehandel. I tillegg skal de vurdere
betydningen av avgiftsutviklingen i Norge og i våre
naboland for grensehandel og annet uregistrert forbruk. Utvalget
skal også gjøre rede for andre
faktorer, utover avgiftsforskjeller, som spiller inn på utviklingen
i grensehandelen og det uregistrerte forbruket generelt. Utvalget
skal levere sin rapport i løpet av april, og arbeidet vil
danne grunnlag for Regjeringens videre arbeid med grensehandelsproblematikken.

Selv om særavgiftene har betydning
for grensehandelen, er det andre forhold som kan ha vel
så stor betydning. En vesentlig del av grensehandelen foregår
med varer som i liten grad er omfattet av særavgifter,
bl.a. kjøttvarer og andre dagligvarer. Kostnadsnivået
i Norge er gjennomgående betydelig høyere
enn i Sverige. Dette skyldes i stor grad et høyt
norsk lønnsnivå. Lønnsnivået for
norske industriarbeidere ligger for tiden faktisk mer enn
30 pst. høyere enn det svenske.

Noe av denne differansen skyldes at norske
kroner har styrket seg vis-à-vis svenske kroner
de siste tre årene. Det stramme budsjettet for 2003 har
bidratt så langt til tre rentesenkninger de siste månedene,
og norske kroner har svekket seg med ca. 6 pst.
i forhold til svenske kroner siden nyttår.

 De to områdene spørreren
nå nevnte, er ikke berørt av avgiftsendringer.
De er berørt av det generelle kostnadsnivået.
Og hvis spørreren da ønsker å stille
spørsmålet, som jeg forstod lå under, om
når lønns- og kostnadsnivået i Norge
skal komme ned på det svenske nivået,
vil jeg svare at det i stor grad er avhengig av hvilke stramme budsjetter
som vedtas i årene fremover.

Jeg registrerer med glede at Fremskrittspartiet
i fjor bidrog til å få vedtatt et budsjett
for inneværende år, noe som har bidratt til en
viss positiv utvikling i den retning. Men det vil ta tid, avhengig
av styrken i tiltakene.

 Mitt svar er likevel korrekt, idet
moms ikke er særavgifter, og det var i grunnen spørsmål
om særavgifter jeg svarte på. Momsspørsmål
er det opp til representanten selv å ta opp i budsjettforhandlinger.
Jeg kan faktisk ikke huske at det forslaget har vært
reist av Fremskrittspartiet i budsjettforhandlingene, men
det står man selvfølgelig fritt til å gjøre,
fortrinnsvis én gang i året.

Når det gjelder utvalgets behandling,
skjønner jeg av representantens premisser i spørsmålet
at han i og for seg ikke trenger noe utvalg til å konkludere – alle
fakta er av spørreren brakt på det rene. Jeg tror
allikevel jeg vil avvente utvalgets innstilling før jeg
konkluderer. Det er faktisk meningen at utvalg skal stå fritt,
og at konklusjonene ikke skal være
trukket på forhånd. Jeg kan ikke love at
vi, på en utvalgsinnstilling som legges frem i april, vil ha
konklusjonene ferdig til revidert nasjonalbudsjett, som fremmes
15. mai. Men i budsjettet for 2004 vil vi behandle utvalgets
innstilling og ta nødvendige konsekvenser av det.





                

 Finansdepartementet har i et høringsutkast
nylig foreslått å heve gavegrensen fra
500 kr til 1 000 kr. En slik heving har
forholdsvis liten betydning for konkurranseforholdene for næringslivet,
og gaven vil dessuten som hovedregel være
kjøpt inn med merverdiavgift i avsenderlandet. I forbindelse
med høringen om gavegrensen har flere av høringsinstansene kommet
med synspunkter til den ordinære grensen for avgiftsfri
innførsel, som ikke er foreslått endret.
Disse to formene for innførsel kan ikke sammenliknes.
Det er en vesentlig forskjell på rene gavesendinger
og ordinær vareimport.

Ved ordinær vareimport for salg i
butikk i Norge påløper toll, særavgifter,
frakt og gebyrer. Disse kostnadene – i tillegg til 24 pst.
merverdiavgift – vil inngå i varens utsalgspris
til forbruker. Varer som importeres direkte til forbruker, vil derimot være
en tax-free-handel. Til sammenlikning er varer kjøpt på f.eks.
handletur i Sverige belagt med svensk moms. Den store
forskjellen mellom tax-free-import og varesalg over disk
gir norske næringsdrivende en stor konkurranseulempe
dersom den avgiftsfrie grensen skal heves opp til det mangedobbelte.
Handels- og Servicenæringens Hovedorganisasjon
har f.eks. uttrykt stor bekymring over denne konkurranseulempen. Vår
grense ligger altså nokså nær EUs grense
på 45 euro.

En avgiftsfri grense på f.eks. 1 000 kr
vil åpne nye markeder for tax-free-import av
klær, elektronisk utstyr, møbler osv.
Det vil igjen kunne føre til utflagging av norske
bedrifter og arbeidsplasser. Videre er konsekvensen for statens
inntekter av utvidet tax-free-handel ikke utredet, men
må kunne antas å være betydelig.

For å lette importen av småvarer
er det imidlertid viktig at det kan skje så smidig og enkelt
som mulig. Tollvesenet har fra 1. januar åpnet
for fortolling over Internett, og Posten har fulgt opp med lavere
gebyrer fra 1. mars. Tollvesenet har sett en betydelig økning
i antall Internett-fortollinger den siste tiden, og vi vil nå jobbe
videre for å sikre en utvikling på dette området.

 Den er på europeisk nivå i
dag.

 Det lå i mitt forrige svar den
implisitte antakelse at Fremskrittspartiet
er tilhenger av at skatte- og avgiftsgrensene ligger omtrent på EU-nivå.
Derfor burde svaret være meget tilfredsstillende for spørreren.

Jeg synes rett og slett ikke det
er riktig at vi skal innføre regler i Norge som
gjør at f.eks. et direktesalgsfirma som har ganske
stor omsetning – det dreier seg om milliardomsetning
i sum – ved å flytte til Sverige skulle
kunne selge for lavere avgifter og toll til norske forbrukere enn
om samme firmaet lå i Norge. Det er en form for pålegg
om utflytting av norske arbeidsplasser som jeg synes er
komplett unødvendig. Det ville forutsette at man da hevet
grensen vesentlig eller fjernet den. EU har altså ikke
lagt opp til slik handel mellom sine land. Jeg
synes heller ikke det er nødvendig at Norge
gjør det.

Om ordningen er komplisert? Det er vel kanskje
alltids komplisert å kjøpe på Internett.
Men det som er gjennomført av endringer i min tid, har
gjort det mindre komplisert, idet man nå selv
kan foreta fortollingen over Internett og dermed også få lavere
gebyr ved eventuell utlevering på Posten eller
hos andre som vil utlevere varene.

