 For alminnelige lønnsmottakere i Norge
gjelder det en fast ramme for den samlede skatt av alminnelig inntekt
til stat, fylkeskommune og kommune. Denne rammen, som nå er
på 28 pst., innebærer at endringer av
satsen for statsskatt må kompenseres gjennom motsvarende
endringer av satsene for skatt til kommune og/eller fylkeskommune, og
omvendt.

Personer som tjenestegjør i utlandet
med norsk statslønn, er imidlertid fritatt for å betale
skatt til kommune og fylkeskommune, og skal derfor bare
betale statsskatt. En konsekvens av dette er at statslønnede
utenlandsarbeidere påvirkes direkte av endringer i statsskattesatsene, og
at den samlede skatt for disse personer kan endres av rent
tekniske grunner, slik tilfellet var for 2002, da staten overtok
sykehusene og Stortinget derfor øket statsskattesatsen.

Endringer i skattenivået for disse
personene er for øvrig ikke noe nytt, og statsskattesatsen
har vært endret hvert år siden 1994.
Et eksempel på endring til
fordel for de utearbeidende var da statsskattesatsen for 2001 ble
redusert til 8,9 pst., mens den for foregående år
var 10,35 pst. Etter økningen av satsen for 2002
til 13,7 pst. er den for 2003 redusert til 11,76 pst.

Når denne gruppen er fritatt for de
skatter som er komplementære til statsskatten for innenlandsboende
innenfor rammen av den samlede skattesatsen
for alminnelig inntekt, vil det eventuelt måtte
innføres særlige ordninger hvis man skulle innføre
et fast skattenivå også for de utearbeidende. Etter
mitt syn vil det være et skritt i feil retning å komplisere
skattesystemet ytterligere ved eksempelvis å innføre
ulike statsskattesatser for ulike grupper skattytere.

Særavtalen det refereres til i spørsmålet,
kompenserer for merkostnader forbundet med tjenestegjøring
i utlandet, og ytelsene er ikke underlagt beskatning.
Det er derfor ikke aktuelt å kompensere for skatteomleggingen over
denne avtalen.

 Jeg oppfatter det som et rimelig greit sammendrag
av mitt svar. I annen uke av januar må vi legge til grunn
de skattevedtak som nå er fattet for 2003. Jeg viste i
mitt svar til at statsskattesatsen har gått både
opp og ned, slik at det på sikt ikke er noe spesielt
nytt at dette påvirker økonomien i forhold til
folk som jobber for staten i utlandet. At det har gått
i begge retninger, tilsier vel at vi heller ikke gjør
noe ved denne anledning. Det er som kjent skiftende regjeringer
som har stått for endringer i statsskattesatsen opp gjennom 1990-tallet.

