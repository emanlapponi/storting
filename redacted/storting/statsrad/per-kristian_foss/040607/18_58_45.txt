 Jeg er glad for den brede oppslutningen om konkurranse som et virkemiddel for effektiv tjenesteanskaffelse. Jeg vil også gjøre siste taler oppmerksom på at det er en IT-avdeling i staten, og den er stor. Men som i enhver IT-avdeling, også i store bedrifter, trengs det av og til spisskompetanse, og undersøkelsen gir ikke noe grunnlag for å tro at det er billigere å ansette denne spisskompetansen til markedets lønninger enn å kjøpe den inn når man trenger den.




Komiteens synspunkter på behovet for og omfanget av konsulenttjenester, særlig innenfor IT-sektoren, vil bli fulgt opp av Arbeids- og administrasjonsdepartementet. I valget mellom kjøp av tjenester i markedet og produksjon i egen regi, som man var inne på, er det ikke bare et spørsmål om organisering. Det handler like mye om strategi, effektivitet og kostnadsbevissthet i disse etatene.




Jeg er selvfølgelig enig i at såkalte ulovlige direkteanskaffelser, dvs. bevisst oppdeling av oppdrag for å komme under den nasjonale terskelverdien for anbud på 200 000 kr, er uakseptable. Nærings- og handelsdepartementet arbeider med forslag til nye bestemmelser i anskaffelsesregelverket som skal vanskeliggjøre denne type praksis. Det er svært viktig at alle statlig ansatte får best mulig hjelp i utførelsen av en ofte krevende bestillerrolle. Arbeids- og administrasjonsdepartementet har derfor gitt Statskonsult i oppdrag å utarbeide en sjekkliste over hvilke krav som må stilles til bestillerrollen, og hvordan disse skal ivaretas for å gjøre en god og riktig bestilling. Hensikten er å styrke kvaliteten i innkjøpsprosessen for alle konsulenttjenester. Veilederen skal etter planen være ferdig i oktober i år.




Sigvald Oppebøen Hansen hadde her teke over presidentplassen.




