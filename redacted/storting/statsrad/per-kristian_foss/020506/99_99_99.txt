 Til siste taler kan jeg bare bemerke at Regjeringen er veldig takknemlig for gode forslag fra Stortinget, særlig når vi har gjenkjennelighetens blikk på forslagenes form. Det er ikke det at de kommer fra Stortinget som er galt, men at eventuelle forslag tas opp utenom budsjettbehandling. Her henvises forslaget nettopp til det stedet det hører hjemme, nemlig i den årlige behandling av helheten i skatte- og avgiftssystemet.




Jeg har bare lyst til å si at det er mange avgrensningsproblemer i forbindelse med det nye tjenestemomsforslaget. Det har vel et økende antall politikere i økende grad blitt klar over – noen av dem sitter også i Stortinget. Jeg tror imidlertid at man er nødt til å ta dette område for område, og på dette området synes det nok som om kriteriet «forening» for å kunne drive båtutleie, også kan være et kriterium som det er lett å misbruke. Det kan bli mange foreninger med større eller mindre grad av kommers hvis denne avgrensningen opprettholdes.




Vi har siden brevet til finanskomiteen ble skrevet, arbeidet videre med dette. Det krever en lovendring. Lovendringen vil inneholde den nødvendige avgrensning, slik at det heller ikke kan misbrukes av enhver forretningsvirksomhet som – nær sagt – måtte ønske å skaffe seg en båtplass, og eventuelt leie den ut. Så det vil bli avgrensninger som sikrer at det er det reelle formålet som dekkes. Jeg tar sikte på å sende lovforslaget ut på høring i midten av juni.




