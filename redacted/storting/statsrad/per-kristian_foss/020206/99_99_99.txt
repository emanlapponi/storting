 Jeg takker for et betimelig og aktuelt spørsmål.
Om bakgrunnen kan det sies følgende:

Skattyterne har rett til overprøving
av ligningen når de er uenig i ligningskontorets
vedtak. Dette er en lang tradisjon i Norge, og det er lang tradisjon
for at dette skal skje i et folkevalgt organ. Det er historisk og
demokratisk forankret i tanken om at folket
selv, ikke Kongen, skulle ilegge skatten. En slik demokratisk
kontroll er ansett for å være en viktig rettssikkerhetsgaranti.

I mange ligningsnemnder er det oppnevnt medlemmer med
juridisk eller regnskapsmessig kompetanse, men det er ikke
stilt spesielle kvalifikasjonskrav i loven. I forarbeidene til ligningsloven
er det likevel nevnt at nemndene bør være
sammensatt av kvalifiserte personer med innsikt i de viktigste
næringer og yrker i distriktet. Det er ansett
som viktig at nemnda får en slik sammensetning, og at den
har gode forutsetninger for å vurdere det faktiske
grunnlaget i saker innenfor kommunen.

Samtidig vil nemndmedlemmene ofte ikke
ha spesielle forutsetninger for å løse
juridiske tolkningsspørsmål eller andre
skatterettslige spørsmål.
Utgangspunktet her er at ligningskontoret skal redegjøre
for aktuelle rettslige problemstillinger i saksforberedelsen. Ligningssjefen
har rett til å møte i ligningsnemnda,
og hvis nemnda innkaller ham, har han plikt til å møte.
En av ligningssjefens oppgaver er å redegjøre
for rettsspørsmål og besvare spørsmål
fra nemnda. Det kan således ikke forutsettes
at nemndmedlemmene skal sette seg inn i kompliserte juridiske problemstillinger
på egen hånd.

En viss opplæring bør uansett
skje, og jeg har fått opplyst fra Skattedirektoratet at
de har satt i gang tiltak nettopp for å bedre
opplæringen av nemndmedlemmene. Gjeldende veiledning for
medlemmene i ligningsnemnda blir nå revidert. I den forbindelse
blir det kartlagt hvilke typer opplysninger det er behov for utover
det som allerede framgår av veiledningen. Skattedirektoratet
vil også kontakte fylkesskattekontorene om standardisering
av opplegget for opplæring av nemndmedlemmene. Slik orientering
vil bli gitt i forbindelse med samlinger for nemndene når
de er oppnevnt. Direktoratet understreker at representanter for
ligningskontoret bør gi opplæring i skatterett
som er tilpasset nemndas behov. I tillegg er det bestemt
at nemndmedlemmene skal få hvert sitt eksemplar av Skattedirektoratets
Lignings-ABC.

Direktoratet arbeider også med å lage
en ny vedtaksmal for ligningskontorene. I malen blir det
lagt vekt på at det skal være lett å forstå vedtak
og begrunnelser. Dette vil trolig også lette
nemndmedlemmenes arbeid med å sette seg inn i og ta standpunkt
i klagesakene.

Avslutningsvis vil jeg gjerne nevne at lokale
tiltak virker samtidig med tiltak fra sentralt hold. Til
en viss grad er det derfor opp til lokale ligningskontorer og nemnder å utforme
egnede arbeidsformer og opplæringstiltak.

 Statsråden er enig i det ut fra det
som ble skrevet i avisen om den aktuelle sak. Jeg har lyst til å legge
til at på forhånd hadde dette nemndmedlem, i likhet
med alle andre, fått en generell veiledning.
Det er mulig at den veiledningen ikke er god nok, og derfor
sa jeg også i mitt svar at det vil bli kartlagt hvilke
typer opplysninger det er behov for i forhold til nemndmedlemmene.
Med andre ord: Man skal ikke nå bare
sende ut ny informasjon slik Skattedirektoratet ser behovet, men også slik
brukerne ser behovet.

Hva gjelder kort tid til å sette seg
inn i saker, står den enkelte nemnd selvfølgelig
fritt i forhold til hvor lang tid de vil sende ut saker på forhånd.
Men jeg er enig med spørreren i at det må være
et minimumskrav at man får skikkelig
tid og anledning til å sette seg inn i sakene, både
tidsmessig og opplæringsmessig.

 Det vil statsråden gjøre.
Jeg har pekt på at det ikke bare er
de 29 sidene med skriftlig informasjon som legges til grunn, men også samlinger
for likningsnemndenes medlemmer og i tillegg en opplæring
fra likningskontorenes side i forhold til nemndene.

Avslutningsvis vil jeg bare understreke
at man ofte er i den situasjon som politiker, også lokalt,
at handlingsrommet som loven gir, ikke er ubegrenset,
men at det der ligger visse skjønnsmuligheter, og da er
det viktig å få vite innenfor
hvilke rammer man kan handle i henhold til gjeldende lovverk, som både
spørrer og svarer er enige om er for komplisert.

