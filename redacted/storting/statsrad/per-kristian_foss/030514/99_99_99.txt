 Oppslaget i Stavanger Aftenblad – og
derfor også spørsmålet fra
representanten Magnhild Meltveit Kleppa – er
basert på en misforståelse. Toll- og avgiftsetaten ønsker å legge økt
vekt på Norges forhold til EU, dvs. på EU-relaterte
arbeidsoppgaver. Det at EU eksisterer og Norge står
utenfor, innebærer viktige og vanskelige tollfaglige
utfordringer kompetansemessig, kontrollmessig og på andre
måter.

Den kommende utvidelsen av EU vil øke
disse utfordringene for Norge. Etatens sterkere vektlegging
av landets tilknytning til EU, bl.a. gjennom EØS-avtalen, er således
rent tollfaglig begrunnet og har ingenting med et eventuelt
fremtidig norsk EU-medlemskap å gjøre.

 Jeg tror man vil ha et vondt liv hvis man blir
sjokkert hver gang en representant for offentlige virksomheter,
politikere eller andre blir feiltolket i et
intervju. Jeg vil tilrå en litt avslappet holdning til
det, fordi det hender, og det har hendt med oss alle.

Denne representanten for Tollvesenet mener
seg også misforstått. Det er ingen grunn
til å dramatisere det. I den spesialoppgaven hun nå har
fått, står det:

«Hovedarbeidsoppgavene
skal være Tollvesenets arbeid med Norges tilknytning
til EU» – og så står det: «mv.»

Det betyr ikke en videre tilknytning
i retning av medlemskap, men det betyr altså tilliggende
problemer. Det er et faktum, som jeg tror representanten og jeg
er helt enige om, at EU eksisterer, og at Norge er utenfor.
Det skaper visse arbeidsoppgaver og utfordringer som krever spesialutredning,
og vi har her valgt en representant for et av våre
beste tolldistriktskontorer som er satt på denne oppgaven.

