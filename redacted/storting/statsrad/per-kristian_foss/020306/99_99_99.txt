 Ved kraftskattreformen ble kommunene fra 1.
januar 1997 skattepliktige på lik linje med andre
aktører for inntekter knyttet til vannkraftvirksomheten.
Dette er fastsatt i skatteloven § 2-5.

Kommunene i Vest-Agder eide kraftvirksomhet
gjennom andeler i det interkommunale selskapet Vest-Agder Energiverk.
Agder Energi AS ble opprettet for å samle kraftvirksomheten
i Agder-fylkene. VAEs eiendeler ble overført til Agder
Energi AS mot aksjer i selskapet som vederlag. Ved oppløsning
av VAE ble aksjene utdelt til eierkommunene.
På grunn av uenighet om hvor stor andel den enkelte kommune eide
i VAE, ble 15 pst. av aksjene overført
til Sørlandets Kompetansefond.

Overføringen av kraftvirksomheten
til Agder Energi AS og den etterfølgende utdeling av vederlagsaksjer
utløste skatteplikt for kommunene.

Med hjemmel i skatteloven § 11-22
kan Finansdepartementet fatte vedtak om at skattlegging etter
alminnelige regler ikke skal gjennomføres når
realisasjon er ledd i en omorganisering eller omlegging
av virksomhet med sikte på å gjøre den
mer rasjonell og effektiv. Formålet er at skattereglene ikke
skal hindre ønskelige omstruktureringer i næringslivet.
Når lovens krav er oppfylt, blir det gitt utsettelse med
skattlegging, inntil en eventuell senere realisasjon.
Det ligger ikke innenfor lovens formål å gi
endelig skattefritak. Dette innebærer
bl.a. at loven ikke anvendes i tilfeller hvor det ytes
kontant vederlag, og heller ikke ved overføringer
som medfører at skattefundamentet tapes. For en nærmere
redegjørelse om
departementets forståelse og praktisering av
bestemmelsen viser jeg til St.meld. nr. 16 for 1997-98 og senere
omtale i Ot.prp. nr. 1, til statsbudsjettet.

Departementet har lagt til grunn at omstruktureringen av
kraftvirksomheten i Agder-fylkene er en slik omlegging av virksomhet
som loven tar sikte på. Det er derfor fattet vedtak som
innebærer at skattlegging av de gevinster
som ble utløst ved omstruktureringen, utsettes inntil aksjer
i Agder Energi AS blir realisert.

Fordi Sørlandets Kompetansefond antas å være
en såkalt skattefri institusjon, skulle kommunene etter
fast praksis ikke ha fått utsatt skattlegging
for den del av gevinsten som gjaldt aksjer overført
til fondet. Departementet fant likevel i denne spesielle
situasjonen å kunne gjøre unntak, slik at betalingsforpliktelsen
for kommunenes skatt på disse aksjene
kan overføres til fondet og først forfalle når
fondet realiserer aksjene i Agder Energi AS.
Dette innebærer at skatten, i tilfelle salg fra
fondet, reelt er fordelt på kommunene i samme
forhold som det underliggende, men uavklarte eierskapet til de overførte aksjene.

Departementet har lagt vekt på å finne
løsninger som ikke medfører likviditetsbelastning
for kommunene, og som kan gjennomføres selv om eierforholdet
kommunene imellom fortsatt er uavklart. Når kommunene etter
departementets vedtak kommer i samme skattemessige stilling for alle sine
aksjer, inkludert de aksjene som er overført
til Sørlandets Kompetansefond, er dette etter
mitt syn en rimelig løsning. Det er en løsning
i tråd med lovforståelsen, slik den er lagt til
grunn ved flere anledninger i redegjørelser til Stortinget.
Opprettelsen av fondet er utmerket, men finansieringen av det kan ikke
baseres på at aksjesalg i kraftsektoren skal gi endelig
skattefri gevinst. Stortinget har vedtatt at gevinster
i kraftsektoren fra 1997 skal være skattepliktige også for
kommunale eiere. På denne bakgrunn fattet departementet
under regjeringen Stoltenberg de foreliggende
vedtak som nå må anses som endelige.

Kari
Lise Holmberg hadde her overtatt presidentplassen.

 Den endelige avgjørelse i departementet
er i tråd med loven. Det tror jeg på en måte
er det Stortinget bør bekymre seg om. Det er Stortinget
som fastsetter loven, og departementet skal praktisere jussen etter
den lov som Stortinget har fastsatt.

Jeg kan heller ikke erindre
at representanten Simonsen i noen partisammenheng eller
som selvstendig har fremmet forslag om fritak for gevinstbeskatning
for kommunene dersom det skjer gjennom fondsvirksomheter. Så problemstillingen
er relativt ny, for å si det forsiktig, og det er en statsråds
plikt å praktisere de lover Stortinget fastsetter over hele
landet.

 Næringsminister på det tidspunkt
var så vidt jeg vet, Grete Knudsen. Jeg skal ikke
uttale meg om Grete Knudsens lovforståelse. Jeg tror at
denne saken impliserer så mange faktiske forhold at enkeltuttalelser
om skattefrihet lett kan blir misforstått, for å si
det slik.

Jeg minner om at jeg i mitt svar sa at det
er ikke skatteplikt dersom aksjene
i Sørlandets Kompetansefond ikke selges. Dersom
de beholdes som eiendeler og fondet lever av avkastningen, slik
den fastsettes, er det ingen skatteplikt. Men det er ved realisasjon,
altså ved salg, at det inntrer gevinstbeskatning i tråd
med det vedtak Stortinget har fattet, også inkludert
representanten Simonsen.





                

