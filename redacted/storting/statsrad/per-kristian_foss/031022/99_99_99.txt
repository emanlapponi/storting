 Den aktuelle artikkelen i
Teknisk Ukeblad som spørreren
henviser til, tar utgangspunkt
i en høyesterettsdom
av 29. april i år, den såkalte
Lundgaard-saken. Saken gjelder
en seniorforsker ved SINTEF
som får utbetalt lisensinntekter
fra sin arbeidsgiver på grunnlag
av en oppfinnelse som han har gjort,
og som arbeidsgiveren har eiendomsretten
til. Høyesterett kom til
at det i dette konkrete tilfellet
er en slik tilknytning mellom arbeidsforholdet
og oppfinnelsen at det er mest naturlig å anse
lisensinntekten som lønnsinntekt.
Det ble lagt vekt på at skattyter hadde
forsknings- eller oppfinnervirksomheten
som sin vesentligste arbeidsoppgave.
Videre hadde oppfinnelsen
sitt utspring i arbeidsforholdet,
og den videre utviklingen
av oppfinnelsen skjedde
i regi av arbeidsgiver.

Temaet i saken
har altså vært om ytelsen
fra arbeidsgiver har en slik karakter
at den etter en helhetsvurdering går
inn under skattelovens bestemmelser
om fordel vunnet ved arbeid. Resultatet
i høyesterettssaken
kan neppe anses overraskende,
slik faktum lå an.

I gjeldende skattesystem
har det stor satsmessig betydning
om en ytelse anses som arbeidsinntekt
eller som kapitalinntekt.
Jeg viser til at departementet
for tiden arbeider med en oppfølging
av Skatteutvalgets innstilling fra
februar i år med sikte på å fremme
en melding for Stortinget om endringer
i skattesystemet. I den
kommende meldingen vil satsstrukturen
i skattesystemet bli nærmere
vurdert, herunder forskjellene
i beskatning av arbeidsinntekt
og kapitalinntekt.

 Ved enhver høy inntekt slår
det ekstra sterkt ut med høy marginalskatt.
Det er vel ingen ny politisk opplysning,
tror jeg, verken for spørrer eller
svarer, at det er en erkjennelse.
Og det var i grunnen det temaet jeg
henviste til i avslutningen
av mitt første svar.

Men for øvrig er jo hovedspørsmålet
her om dette etter skatteloven
er en fordel vunnet under arbeid,
eller om det er en kapitalinntekt.
Det kan ikke være en definisjon av
kapitalinntekt at det er
en lønnsinntekt som kommer ujevnt.
Det vil føre til svært mye skjønn i forhold
til skattelovens bestemmelser,
som jeg tror ingen skatteyter vil være
tjent med.

 Spørreren stiller
altså et spørsmål
hvor svaret er at virkemiddelet
er å gjøre noe med skattelovens
bestemmelser og satsstruktur,
og jeg har registrert at spørreren
ikke har noe alternativt forslag til
det. Det er et problem at spennet mellom
kapitalinntektsskattesats
og marginalskattesats
på lønn er veldig stort. Det er et generelt
problem med hele skattesystemet. Det
har vi et eksempel på her.

Jeg tror derimot ikke at det med
utgangspunkt i denne konkrete
saken vil være noe demotiverende
i systemet i forhold til forskere
og deres innsats for å fremme
nyskaping som et bidrag til verdiskaping.
(Presidenten klubber.) Unnskyld,
president, men avslutningsvis
vil jeg si at jeg tror ikke det vesentlige
incitament overfor forskere
er å komme ned på en lavere
skattesats, det ligger på det faglige
planet.





                

 Jeg har stor forståelse for
at det føles problematisk
når man får vansker med å betale
regningene i tide.

I Norge har vi flere ordninger
som tar sikte på å fange opp
og hjelpe dem som sliter på denne
måten økonomisk. Det
er bra. De store summene som hvert år
ytes i sosialhjelp, er ett eksempel
på at samfunnet gjør en del
for mennesker med midlertidige økonomiske
problemer.

Når det gjelder betalingsutsettelse,
kan jeg nevne at det på Finansdepartementets
område finnes regler
i skattebetalingsloven § 41
som åpner for at det kan inngås betalingsavtaler
med personer som blir rammet av sykdom,
dødsfall eller andre forhold
som gjør det særlig vanskelig å betale
visse skatter.

Det er en kjensgjerning
at vilkårene for å komme
inn under bestemmelsen i
skattebetalingsloven
er strenge. Slik må det også være.
Det er nemlig flere forhold som skiller
det offentlige fra private
kreditorer, og som gjør det
nødvendig med andre – og
mer restriktive – regler ved
innkreving av offentlige
krav.

Det offentlige
skiller seg fra andre kreditorer
bl.a. ved at man ofte ikke har noe valg med hensyn til
hvem man kommer i kreditorposisjon
til. Private kreditorer
kan gjennomføre en kredittvurdering
før de gir kreditt. Ofte sikrer de
også sine krav ved f.eks. salgspant, pant i bolig eller
kausjon. Følgen blir gjerne
at det er de offentligrettslige
kravene som havner nederst
i bunken når regninger skal
prioriteres.

Når det er sagt, vil jeg likevel
nevne at de generelle reglene
som tar sikte på å verne skyldneren
under innkreving, også gjelder
ved inndrivelse av offentlige
krav. Offentlige krav kan også omfattes
av en gjeldsordning, noe som kan være
aktuelt for personer med mer varige økonomiske
problemer.

Jeg skjønner at det kan
oppleves som stivbent og firkantet
at det skal mye til for å få betalingsavtaler
med det offentlige. Det kan finnes
gode grunner for å be om slik utsettelse.
Uforutsette utgifter
kan jo ramme mange av oss.

I teorien hadde det selvsagt
vært mulig å etablere ordninger
der betalingsutsettelse
kunne avtales individuelt med
hver enkelt debitor. Jeg synes
det ville vært en lite fornuftig
måte å bruke skattebetalernes
penger på. Vi må ta i betraktning
at det offentlige til enhver
tid forholder seg til et meget stort
antall skyldnere. Når det
gjelder årsavgiften
på bil, f.eks., kan jeg nevne at det hvert år
sendes ut mer enn to millioner krav.
Man måtte ansette ganske
mange flere i skatte- og avgiftsadministrasjonen
dersom hver enkelt avgiftspliktig
skulle gis anledning til å kontakte
myndighetene for å få til
betalingsavtaler
som passer for seg.

  Jeg kan vanskelig ta standpunkt
til konkrete eksempler,
enten de er brakt frem muntlig her eller
på annen måte.

Jeg registrerer med interesse
at spørreren er enig med meg når
det gjelder at vi ikke kan åpne for at det generelt skal
kunne avtales betalingsvilkår
for hvert enkelt offentlig krav som
passer den enkelte. Med det antallet
millioner det dreier seg om, ville
det føre til uhåndterlighet fra det offentliges
side og koste mer enn det gir.

Jeg gjentar at de generelle
reglene som tar sikte på å verne
skyldneren under innkreving,
også gjelder inndrivelse
av offentlige krav. Så det
er mulig å gjøre slike avtaler
som en del av en gjeldsordning også i
forhold til offentlige krav.

 Her tror jeg det dreier seg om en
misforståelse i
spørsmålet. For gjeldsordning er
nettopp en måte å ordne det
at man kan gjøre opp for seg, men på en annen
måte. Og gjeldsordning kan også inkludere
offentlige krav. Men hvis spørrerens
spørsmål er å oppfatte
som at vi skal lage ordninger for grupper som
kan komme eller er i problemer,
så er det en umulighet i forhold
til det lovverk som representanten
selv har stemt for.





                

