 Jeg er glad for å kunne svare på dette
spørsmålet også i Stortinget.

Finansdepartementet sendte i sommer ut et forslag
til en omfattende opprydding og forenkling i
reisegodsforskriften. Det har naturlig nok vært fokusert
på den del av forslaget som går ut på å oppheve
kvoter og unntak.

Som det fremgår av den pressemelding
som representanten viser til, var dette et forslag, og planen var
at det nye regelverket skulle på plass
1. januar 2003. Forslaget er også omtalt i statsbudsjettet
hvor Stortinget ble informert om at etter at Finansdepartementet
har vurdert de innkomne høringsinnspill, vil den nye forskriften
bli fastsatt så raskt som mulig. Finanskomiteens flertall, alle unntatt
medlemmene fra SV, Senterpartiet og Kystpartiet,
tok dette til etterretning.

Det regelverket
som nå bortfaller, hadde bl.a. kvoter for toll- og avgiftsfri
innførsel av sukker og sjokolade- og sukkervarer. I tillegg
kom den toll- og avgiftsfrie kvoten på 10 kg meieriprodukter,
korn, melvarer, frukt, bær, grønnsaker, blomsterløk
og knoller, avskårne roser, nelliker og brudeslør – for å fullføre
listen fra den daværende tolltariffen. Innenfor
disse 10 kg kunne det tas med inntil 3 kg kjøtt,
flesk og bearbeidede kjøttvarer. Når det gjaldt f.eks.
bildekk, sykler, kjøleskap, frysere og fjernsynsmottakere,
kunne dette ikke tas med toll- og avgiftsfritt inn i Norge
i det hele tatt.

Etter utløpet av høringsfristen
foretok Finansdepartementet en nøye vurdering
av de innspill som kom, og dette var viktigere enn å få fastsatt
forskriften fra 1. januar 2003. Som nevnt inneholder forskriften
en rekke andre bestemmelser enn kvoter for kjøtt
etc., og det kom innspill på dette som måtte vurderes.

På bakgrunn av den sterke bekymringen
som kom til uttrykk i høringsrunden, modifiserte vi forslaget
noe ved å ta inn ost og fôrvare i kvoten på 10 kg.
Jeg presiserer imidlertid at det ikke er en generell kvote
for mat. Kvoten på 10 kg omfatter kun kjøtt,
ost og fôrvarer. Man kan derfor ta med seg 10 kg
kjøtt, men må da la osten ligge – eventuelt
ta osten med neste gang man er på besøk i nabolandet.
Øvrige matvarer reguleres bare av de generelle verdigrensene,
og de er, som jeg har vært inne på tidligere, økt
med 1 000 kr både for kortere
og lengre besøk, altså over eller
under 24 timer.

 Svaret på det første spørsmålet
er nei. Svaret på det andre spørsmålet,
om hvorfor forskriften ikke ble fastsatt tidligere, har
jeg allerede svart på i mitt første svar. Jeg
sa at jeg la vekt på å behandle innkomne høringsuttalelser
skikkelig og seriøst fremfor å holde en antydet,
men ikke lovet, frist ved årsskiftet. Jeg mener
at høringer faktisk er til for å høre. Skal
man høre, må man også se på det
man får inn av svar. Da er det ikke uvanlig at
man også av og til tar hensyn til dem. Men jeg
gjentar: Hovedinnholdet er fortsatt en betydelig opprydding, som
representanten sa, men også en oppmyking. Og
fortsatt er det altså lov til å ta med 10 kg
kjøtt dersom man innenfor samme kvote
unngår å ta med fôrvarer og ost.

 I pressemeldingen var det presisert at dette
var en høring, og i opplysningene til Stortinget var det
grundig understreket at dette var en høring.





                

 La meg for ordens skyld presisere at når
det vises til «norske myndigheter», er
det viktig at representanten er klar over at det betyr Det norske
storting.

Bedriften Jackon AS har gjennom Kjemisk Forbund hatt møte
med politisk ledelse i Finansdepartementet forut for innføring
av avgiften på såkalt HFK. Det har også vært
en skriftlig korrespondanse mellom bedriften og departementet.
Det har med andre ord vært dialog, og det er fortsatt
dialog. Hvis det skulle være momenter i saken som
så langt ikke er fremlagt, er departementet fortsatt åpen
for å motta slike synspunkter fra bedriften.

Både miljøhensyn
og hensynet til likebehandling tilsier etter min vurdering
at Jackon ikke gis fritak for miljøavgiften på HFK
i forbindelse med bedriftens produksjon av ekstrudert
polystyren. Et fritak antas å ville skape et press på avgiften
fra andre avgiftspliktige. Det synes vanskelig å finne
kriterier som kunne tilsi en avgrensning av et avgiftsfritak til
denne bedriften. Et slikt fritak antas å måtte
forhåndsgodkjennes av ESA, ut fra ESAs nye og strengere miljøretningslinjer.

Stortinget har vedtatt innføring av
miljøavgifter på klimagassene HFK og PFK fra 1. januar
i år. Sentrale mål med avgiften er å begrense
bruken av denne typen gasser, samt at det skjer en dreining i bruken
fra kraftige klimagasser til mindre kraftige. Da må vi være
forberedt på at det også kan slå uheldig
ut for enkeltbedrifter.

Departementet har ikke grunnlag for å anta
at Jackons konkurransekraft i forhold til utenlandske
konkurrenter som bruker samme klimagasser i sin produksjon
av ekstrudert polystyren, endres vesentlig. Det antas
riktignok at 20 pst. av anvendt HFK slippes ut i selve
produksjonsprosessen ved slik fremstilling, og at dette i utgangspunktet
er et utslipp som ikke blir avgiftsbelagt ved produksjon
i utlandet for det norske marked, altså ved innførsel
av tilsvarende produkt. Ved import vil avgiften beregnes med utgangspunkt
i 2,5 kg HFK pr. m3 ekstrudert polystyren, med mindre
mengden HFK i det importerte produktet kan dokumenteres – altså dokumenteres
mindre enn denne sjablongen. I forhold til Jackons konkurransekraft
på eksportmarkedene kan det opplyses at for bedrifter som
er registrert som produsent eller
importør, oppstår det i utgangspunktet ikke
avgiftsplikt på eksportert vare.

 Det er den ikke, men den er den eneste som
produserer dette spesielle produktet. Og det spesielle med dette
produktet er at en del av gassen går til å produsere
det jeg i mitt svar kalte ekstrudert polystyren. Bak dette fremmedordet
skjuler det seg vel noe som vi på mer folkelig språk
kaller isoporplater. Noe av gassen går altså med
til selve produksjonen, men mesteparten blir i selve produktet.
Ved import av tilsvarende produkt belegges importproduktet med avgift
på den del av gassen som er i produktet, altså lik
produksjon i Norge. Uenigheten går
på hvor mye som forsvinner ut i produksjonen, for det belastes bare
den norske bedriften. Men skal man ha miljøavgifter,
er det umulig å unngå at det rammer miljøet,
for å si det slik, og meningen er jo at man skal søke å få denne
typen gasser bort fra produksjonen til det finnes alternative gasser
som har atskillig mindre, ja dramatisk mye mindre
miljøvirkning. Så meningen med miljøavgifter
er faktisk at de skal ha positiv virkning på miljøet.

 Dette er samme spørsmål stilt
for tredje gang. Svaret er fortsatt det samme. Vi har
hatt en dialog med bedriften, og vi mener at
de sjablonger som er fastsatt for import, ikke i vesentlig
grad svekker bedriften i forhold til utenlandske
konkurrenter.

Det er riktig at alternativ produksjon
kan skje med CO2. De bedrifter i utlandet som tidligere har lagt
om til det, har selvfølgelig en markedsfordel. Men slik
er det da virkelig også. De som tidlig legger om til miljøriktig
produksjon, har en konkurransefordel, særlig dersom alle land
praktiserer klimagassregler på tilsvarende måte.
Det at denne bedriften er den eneste i sitt slag, gjør ikke
bedriften mer spesiell, men den må behandles etter
de samme regler som gjelder for andre som har utslipp
av tilsvarende gasser, HFK og PFK.





                

