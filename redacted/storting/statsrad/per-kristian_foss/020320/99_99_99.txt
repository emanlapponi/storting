 I dag tilbys elektronisk fortolling til næringslivet hele
døgnet. Toll- og avgiftsetatens fortollingsløsning
for næringslivet, det såkalte TVINN-systemet,
er imidlertid mindre egnet for privatpersoner, fordi løsningen
er relativt kostbar for importører med liten import. Den
er også relativt komplisert, og kravene er til
dels regulert i internasjonale avtaler. Hvis privatpersoner skal
importere varer i dag, kan man enten deklarere gebyrfritt ved å møte
opp på nærmeste tollkontor med relevante dokumenter eller
få en speditør til å foreta fortolling
av varen på vegne av seg. Hvis varene kommer via Posten,
vil man motta en forespørsel
fra Posten om de skal foreta fortolling, eller om man
selv vil gjøre det. Alle som foretar slik deklarasjon,
i dette tilfellet Posten, tar gebyr for fortollingstjenesten. Varesendinger
med en verdi på under 200 kr er som kjent fritatt
for avgifter, og skal således ikke fortolles.

Det er pr. i dag ingen land, etter
det vi kjenner til, som tilbyr elektroniske fortollingsløsninger
for privatpersoner.

Jeg har som siktemål at det så snart
som mulig bør innføres en forenklet elektronisk
fortollingsløsning som er egnet for privatpersoner. Toll-
og avgiftsdirektøren er nå i ferd med å legge
til rette for dette. Det vil senest skje fra 1. januar
2003.

 Dette er to nye spørsmål,
som ikke var inkludert i det opprinnelige. Jeg svarte ja
på spørrerens opprinnelige spørsmål,
som jeg forstår særlig gjaldt privatpersoner.

Om fortollingsgebyret er for høyt eller
ei, ligger det ikke under mitt departement å avgjøre.
Det vil jeg anbefale at man tar opp på annen hensiktsmessig
måte.

Når det gjelder momsgrensen, har departementet
ingen planer om å endre den grensen, som relativt
nylig er fastsatt av Stortinget – så vidt jeg
husker med bredest mulig tilslutning, også fra
spørrerens parti.





                

 Jeg tillater meg først å si
at dette er et ganske omfattende spørsmål.
Svaret lyder slik:

I forhold til kundenes rett til å si
opp forsikringsavtaler er det hensiktsmessig å se nærmere
på både skadeforsikring
og livsforsikring hver for seg. I skadeforsikring tegnes
normalt kontrakter med ett års varighet. Vil forsikringstakeren
si opp forsikringen fra utløpet av forsikringstiden,
må vedkommende varsle selskapet om dette senest
en måned fra den dag selskapet har sendt ordinært premievarsel
for den nye perioden. Forsikringstakeren kan i forsikringstiden
kun si opp et løpende forsikringsforhold dersom behovet
for forsikring faller bort, eller det
foreligger andre særlige
grunner. Dette har sin hjemmel i forsikringsavtaleloven § 3-2,
som for øvrig ligger under Justisdepartementets ansvarsområde.

I livsforsikring avtales normalt kontrakter
med mange års varighet. Av forsikringsvirksomhetsloven § 7-8
følger det at en livsforsikringskontrakt ved melding til
selskapet kan sies opp for overføring til et
annet livsforsikringsselskap eller pensjonskasse.
I flytteforskriften spesifiseres nærmere oppsigelses- og
oppgjørsfristene ved overføring av midler. Disse
varierer fra to til åtte måneder, avhengig
av størrelsen på kontrakten.

Virksom konkurranse
i forsikringsmarkedet er avhengig av flere forhold. Ett forhold
er kundenes adgang til å bytte leverandør i forsikringstiden.
Dette har særlig betydning for langvarige forsikringsavtaler,
dvs. livsforsikringskontrakter o.l. I denne sammenheng er det verdt å merke
seg at en generell flytteadgang for livsforsikring, med ajourførte
konti, som en har i Norge, faktisk ikke er vanlig i andre
land. Dette ble innført for å styrke kundenes
rettigheter da forsikringsloven ble modernisert i 1988, og dette
tiltaket styrket dermed norske livselskapers konkurranseposisjon også.
I Sverige er det f.eks. ikke en slik lovfestet
rett, men det er opp til det enkelte selskap å ta standpunkt.

Antallet aktører, deres
markedsføringsstrategier og kundenes prisbevissthet er
andre forhold som også har betydning
for konkurransesituasjonen. Ved utgangen av 2001 var det åtte
tradisjonelle livselskaper i det norske markedet og 53
skadeforsikringsselskaper med konsesjon fra norske
myndigheter. Videre er det i dag, særlig innen
skadeforsikring, etablert utenlandske
filialer med sterke markedsandeler i Norge. Selskapet If er et eksempel
på det. Det foregår også noe
grensekryssende virksomhet på forsikringsområdet.
Av Konkurranseflateutvalgets innstilling går det frem at
markedsandelen til de fem største livselskapene
målt etter opptjent premie, er noe større
i Norge enn i andre nordiske land.

Det er flere forhold i forsikringsavtaleloven
som kan forbedres sett fra forbrukernes interesser. Jeg vil i samråd med
justisministeren se nærmere på loven, slik at
en liberalisering kan gi forbrukerne større fleksibilitet.
Justisdepartementet tar i løpet av året sikte
på å sende på høring spørsmålet
om man bør utvide adgangen til å si opp forsikringsavtaler
i forsikringstiden. Det vil være naturlig å se
på tidshorisonter som selskapene kan binde opp sine kunder,
som stortingsrepresentanten her har tatt opp i sitt spørsmål.
Jeg vil i tillegg også vurdere bestemmelser som
gjør forbrukerne oppmerksom på at kunden har rett til å si
opp forsikringen – herunder flytte forsikringen til et
annet selskap – senest én måned fra den
dag premievarselet er sendt.

