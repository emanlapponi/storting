 Det har vært bred enighet i Stortinget
om fondets investeringsstrategi. Petroleumsfondet skal forvaltes
på en forsvarlig måte hvor siktemålet
er høy avkastning innenfor moderat
risiko, for på den måten å bidra til å sikre
grunnlaget for fremtidig velferd, herunder ikke minst
pensjoner.

Petroleumsfondet bestod fra starten av bare
av obligasjoner. Fra 1998 ble det tydelig at fondet ville få en
lang investeringshorisont, og aksjer ble også inkludert
i fondet med en andel på mellom 30 og 50 pst.
Det er bred enighet om blant markedsaktører, og det er også god
erfaring for, at aksjer forventes å gi høyere
avkastning enn obligasjoner over tid. Ved innføringen av
aksjer ble det også understreket at man med aksjer
måtte påregne større variasjoner i avkastningen
på kort sikt. Petroleumsfondets aksjeandel er ikke
høy sammenliknet med andre sammenliknbare fond.

Fallet i internasjonale aksjemarkeder den siste
tiden har vært markert. I et historisk perspektiv
må en tilbake til 1929 for å finne en så svak
utvikling som vi erfarte i 2002. Petroleumsfondet har en lang investeringshorisont. På lang
sikt er det grunn til å tro at aksjer vil gi en høyere avkastning
enn obligasjoner.

Plassering av fondet i utlandet er et sentralt
element i Petroleumsfondets retningslinjer. Et hovedmål
er å skjerme den innenlandske økonomien
fra de uheldige virkningene det ville ha dersom en i stedet kanaliserte
de løpende inntektene fra petroleumsvirksomheten inn i økonomien.
Resultatet av å bruke en stor del av inntektene innenlands
ville gitt sterkt press i økonomien og en nedbygging av
konkurranseutsatt sektor.

Avsetningene i fondet er det som gjenstår
av oljeinntektene etter at de politiske myndighetene har
besluttet hvor mye av oljeinntektene som skal brukes innenlands, altså over
statsbudsjettet. Dersom man skulle plassere deler av Petroleumsfondet
innenlands, ville det kunne bli i prosjekter som ikke
nådde opp i de ordinære budsjettprioriteringene.
Investeringer i f.eks. infrastruktur og sykehus bør
i tråd med dette gjøres på ordinær måte
over statsbudsjettet.

Investeringsnivået i Norge
bør ikke gjøres avhengig av størrelsen
på Petroleumsfondet. Det er i dag høy grad av
kapitalmobilitet mellom Norge og utlandet. Prosjekter som
forventes å være lønnsomme,
bør som hovedregel skaffe seg finansiering
i det ordinære kapitalmarkedet. Oljevirksomheten i Norge
er utviklet og finansiert ved hjelp av låneopptak i utlandet.
Norsk oljehistorie er således et godt eksempel
på at kapitalmarkedet fungerer, i hvert fall for en industri
som er av en viss størrelse, og som er internasjonalisert.

Det kan finnes markedsimperfeksjoner – som
det kalles – som gjør at kapitalen ikke
uten videre finner veien til lønnsomme prosjekter.
Staten kanaliserer derfor statlig kapital til å finansiere
innenlandske investeringer, f.eks.
gjennom SND og andre statsbanker. Det kan også pekes
på at staten allerede plasserer betydelige beløp
i det norske obligasjons- og aksjemarkedet, bl.a. gjennom Folketrygdfondet.
Over 40 pst. av verdien av selskapene på Oslo
Børs er eid av staten. Det er langt mer enn det som er
vanlig i andre vestlige land.

