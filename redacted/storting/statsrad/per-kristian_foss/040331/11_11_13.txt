 La meg først peke på at
utbetalt engangserstatning for livsvarig uførhet o.l. er
skattefri. Skattespørsmålet i denne sammenheng
gjelder derfor den etterfølgende, årlige behandlingen
av bankinnskudd og renter som stammer fra erstatningsbeløpet
som barnet har mottatt. Det dreier seg altså om
i og for seg ordinær, årlig kapitalbeskatning
hvor det spesielle er at kapitalen er mottatt av barn som erstatning for
uførhet.

Barn under 17 år lignes under ett
med foreldrene, og de får dermed ikke egne
skattefrie bunnbeløp i kapitalbeskatningen. Men Skattedirektoratet
har gitt anvisninger om såkalt billighetsnedsettelse når
det gjelder formuesskatt og inntektsskatt av
barns erstatningsmidler for personskade. Etter disse retningslinjene
kan merskatt som følge av fellesligningen med foreldrene
ettergis.

Gjeldende retningslinjer om ettergivelse ivaretar,
slik jeg ser det, den skatteulempe som oppstår som følge
av at barn og foreldre lignes felles.
Men slik ettergivelse er avhengig av at det faktisk søkes
om skattelempning. Jeg skal vurdere nærmere om den skattelempningen
som ettergivelsesordningen ivaretar i dag, også bør
lovfestes.

