 Spørsmålet om endring av eierbegrensningsreglene i norsk finanslovgivning ble tatt opp så raskt som mulig, utredet så raskt som overhodet mulig og sendt ut på høring med de frister som er vanlige. Selvig-utvalget, ett av de mange, men i denne sammenheng knyttet til 10 pst.-regelen, utredet dette på seks uker. Det må en nesten si er rekordtid. På den tiden innhentet de også en faglig uttalelse fra en av de fremste ekspertene på europeisk finanslovgivning, og det er hans vurderinger som professor i finanslovgivningsrett som bl.a. ligger til grunn for den uttalelsen som representanten Djupedal nå siterte.




Vi har ikke fra Regjeringens side utstyrt høringen med noen føring, for skal man lytte til folk, får man jo lytte til folk, da. Man behøver ikke å si hva konklusjonen skal være før man sender den ut på høring, så vi har sendt den ut på helt åpent og fritt grunnlag. Og representanten Djupedals anmodning om å ha med alle alternativer er absolutt til stede.




Jeg tror det ville vært kritikkverdig om vi hadde behandlet saken på en annen måte. Dette vedrører mange banker som har en svært ulik markedsposisjon, eierstruktur osv. – flere har vært nevnt her. Jeg skal ikke nevne dem opp. Så bankene har vel ikke nødvendigvis et helt entydig ståsted. Det er viktig her å lytte til alle og se i hvilken grad også foreningene som organiserer dem, Finansnæringens Hovedorganisasjon og Sparebankforeningen, eventuelt kommer til samlende konklusjoner etter høringen.




Hvis man er opptatt av å lytte til næringen og andre faginstanser, synes jeg nok at en vanlig høringsfrist på tre måneder er rimelig, tatt i betraktning at vi også har tid til å gjøre det på denne måten. Noe annet er om man, uavhengig av kritikken fra ESA, skulle komme til at det finnes andre muligheter for oppkjøpsvern som faktisk ville være sterkere, sterkere i den forstand at de heller ikke være gjenstand for internasjonal kritikk eventuelt, eller fra kritikk fra utenlandske selskaper.




