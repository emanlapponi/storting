 Etter Finansdepartementets forskrift
til skatteloven skal en person i forhold til skattereglene anses
bosatt der hvor vedkommende har sitt hjem. I tilfelle
personen pendler mellom flere boliger, vil det avhenge
av flere faktorer hvilken bolig som skal regnes som skattemessig
bosted. En av disse faktorene vil være hvorvidt
den enkelte bolig må karakteriseres som selvstendig eller
uselvstendig. Hvis boligen ved arbeidsstedet må karakteriseres
som selvstendig, blir løsningen gjennomgående
den at skattyteren anses bosatt i denne selvstendige boligen.

Som selvstendig bolig regnes kun hus eller
leilighet som har minst 30 m2 boareal og har innlagt vann
og avløp. Det kreves videre at pendleren eier eller
disponerer boligen for et tidsrom som må forutsettes å få en
varighet av minst ett år, og at pendleren har tilgang alle
ukens dager.

Reglene om skattemessig bosted for
pendlere ble endret med virkning fra og med inntektsåret
2001. Tidligere var kravene til selvstendig bolig oppfylt dersom
boligen hadde kjøkken og skattyteren disponerte den for
et tidsrom på minst seks måneder.

Dette førte til at selv små og
hybelpregede losjier i de større byene ble ansett som pendlerens
skattemessige bosted. Pendleren mistet da fradragsrett for pendlingen
til sin normalt fullverdige bolig i det gamle hjemdistriktet, og
denne hjemkommunen mistet skatt fra ham eller henne. Dagens
regler om bl.a. minst 30 m2 boligareal er et resultat av
endringene som er skjedd. Bare når pendleren har
den boligstandard på arbeidsstedet som dagens regler anviser,
blir det aktuelt å behandle den boligen som skattemessig
bosted, fremfor en fullverdig bolig i det gamle hjemdistriktet.
Dagens regler gir altså pendlerfradrag til flere enslige
pendlere, og de gamle hjemkommunene får mer av skatten
fra dem. At arbeidskommunen får mindre av skatten,
følger med andre ord av disse reglene.

Dersom vi, i tråd med spørsmålet
fra representanten Bredvold, senker kravene til selvstendig bolig
i arbeidskommunen ved mer varig arbeid der, vil resultatet bli et bortfall
av pendlerfradraget for enslige og en overføring av skatteinntekter
fra distriktskommuner til sentrale arbeidskommuner. Det vil jeg
anse som uaktuelt nå, på bakgrunn av Stortingets
behandling av saken tidligere.

Det ville komplisere regelverket å la
særlig langvarig pendling, f.eks. over to år,
slå ut i senkede krav til boligstandard i arbeidskommunen.
En slik endring kunne også virke dårlig
tilpasset til de mer vanlige måter å innrette seg
på. Ved særlig langvarig pendling vil vel de fleste heller
ta sikte på en større bolig enn en mindre
i arbeidskommunen.

Familieforsørgere anses normalt skattemessig
bosatt der ektefellen eller barna holder til,
uansett standard og størrelse på de to boligene.
Endringene i den retning som representanten Bredvold skisserer,
vil derfor ikke gi noe særlig ekstra
skatteinntekter til arbeidskommunen fra familieforsørgere.

Etter dette kan jeg ikke se at tilfellene
i Åmot kommune, med militært losji på under 30 m2,
tilsier noen endring i regelverket
om skattemessig bosted for pendlere.

 Jeg har ikke noen kommentar å gi
til beskrivelsen av forholdene i Åmot. Det er sikkert riktig det
spørreren her skisserer, om de store investeringer som
er gjort.

På det konkrete spørsmålet
om vi skal ha særregler for militært ansatte,
vil jeg svare nei, det ville ikke være
rett og rimelig. På spørsmålet om vi
skal ha særregler for særlig lange pendleropphold,
er svaret fortsatt nei, som jeg sa i mitt første
svar, fordi det vil komplisere regelverket. Spørrerens
parti, for øvrig sammen med mitt parti, er vel opptatt
av at vi skal få et enkelt og forståelig
regelverk.

Generell endring av reglene om pendling
vil lett ramme – utilsiktet i forhold
til spørreren – distriktskommuner og gi færre
single, eller enslige, pendlerfradrag.

 Det spørsmålet har jeg svart
på tidligere, to ganger.

Jeg vil i tillegg si at det jeg redegjorde
for i mitt første og – som representanten
ganske riktig bemerket – lange svar, er et regelverk
som har eksistert siden 2001, så det hadde
vært mulig å sette seg inn i regelverket
og innrette seg deretter.

