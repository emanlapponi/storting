 I omtalen av denne saken i St.prp. nr. 1 for
2002-2003, altså budsjettet, ble det vist til at utviklingen
i trafikkmønster og smuglermetoder har medført
at tolletaten har et stort behov for å effektivisere og
endre organiseringen av dagens distriktsforvaltning på bred
basis. Det eksisterer i dag et klart misforhold mellom
etatens bemanningsfordeling og oppgavefordeling i de forskjellige
delene av landet. I tillegg har nye elektroniske kommunikasjonsløsninger
ført til at etatens samhandling med næringslivet
i stadig større grad vil være stedsuavhengig,
man møter altså ikke opp ved disk, men
man samhandler elektronisk. 97 pst. av alle innførsels-
og utførselsdeklarasjoner skjer i dag elektronisk.

Arbeidet med å vurdere en ny og hensiktsmessig
organisering av toll- og avgiftsetatens ytre forvaltning
har pågått siden desember 2001, og prosessen er
nå inne i sin sluttfase. Stortinget vil bli orientert
om Regjeringens beslutning i forbindelse med fremleggelsen av revidert
nasjonalbudsjett for 2003 nå i mai – den 15. mai.

Jeg ber representanten Nordtun om forståelse
for at jeg ikke finner det riktig å gå inn
på enkeltsider ved denne saken før fremleggelsen
av revidert nasjonalbudsjett, det være seg om
Egersund eller andre aktuelle steder.

 Dette er en ny variasjon
av det samme spørsmålet. Jeg kan og vil ikke
svare på et spørsmål som jeg har varslet
skal forelegges Stortinget neste uke. Konklusjonene er ennå ikke
endelig trukket.

Jeg lytter som vanlig med stor interesse
til Tore Nordtuns redegjørelse
og gode argumenter. Dem skal jeg ta med meg i saken videre. Også arbeidsgruppens
innstilling og Tolldirektoratets faglige innstilling vil tillegges betydelig
vekt. Men ingen konklusjon er trukket verken på dette eller
på andre områder.

 Hovedregelen er at når et barn ikke
er fylt 17 år ved utløpet av inntektsåret,
lignes barnet sammen med foreldrene for sin formue og inntekt i
henhold til skatteloven. Det innebærer i praksis at barnets
eventuelle formue med avkastning blir lignet på toppen
av formuen og inntekten til foreldrene. Foreldrene har
imidlertid flere muligheter til å få redusert
skatten som påløper på grunn av barnets
formue.

Etter skattebetalingsloven § 41
kan skatten settes ned eller ettergis når det
vil virke særlig urimelig å kreve at foreldrene
betaler hele skatten. Gjennom skattemyndighetenes praktisering
av bestemmelsen er det lagt til grunn at formuesskatt
på erstatningsbeløp til barn for personskade kan
lempes etter nærmere kriterier. Skatten på formuen
og avkastningen av den settes da i utgangspunktet ned til det beløp
som ville ha blitt utlignet dersom barnet var lignet selvstendig
for denne formuen og avkastningen av den. Hvis personskaden har
ført til minst 50 pst. nedsatt ervervsevne hos
barnet, og erstatningen knytter seg til denne skaden, vil det normalt ikke
bli utlignet formuesskatt av erstatningsbeløpet
på foreldrenes hånd i det hele tatt.

Videre er det slik at foreldrene, med tillatelse
fra overformynderiet, kan benytte barnets midler til å dekke
den merskatt de får på grunn av at barnet har
formue. Benytter foreldrene seg av denne muligheten, er det barnet
og ikke foreldrene som har skattebelastningen. Jeg viser
i denne forbindelse til at det ved erstatningsutmålingen skal
tas hensyn til at erstatningsbeløpet er gjenstand for beskatning.
Det innebærer at størrelsen på erstatningsbeløpet
i utgangspunktet skal ta høyde for fremtidig
skatt på formuen og avkastningen av den.

 Jeg regner med at svaret på dette
spørsmålet på normal måte
vil tilflyte skatteetaten. De er i etaten meget dyktige når
det gjelder å informere om svar gitt av statsråden.
Det er retningsgivende også for den ensartete praksis som
skatteetaten skal legge opp til, praksis i tråd med det
jeg nå har svart.

Det kan vel også tenkes
at enkelte skattebetalere kanskje ikke har vært
klar over sine rettigheter i så måte.
Der har vi en bredere opplysningsplikt, og jeg håper at
svaret og spørrerens initiativ kan
bidra til at det blir kjent.

 Jeg er nå noe usikker på om
spørreren spør meg om skattebestemmelsene eller om
erstatningsutmålingene. Skattebestemmelsene har jeg redegjort
for. De tar jo også hensyn til grad av nedsatt
arbeidsevne, og jeg synes praksis slik den er og har vært, virker
rimelig.

Hvis spørreren er inne på spørsmålet
om erstatningsutmålingen, må jeg nok si at det
er et spørsmål som går noe ut over min
kompetanse, og også i og for seg utover mitt
ansvarsforhold. Jeg viste i mitt første svar til at erstatningsutmålingen
tar hensyn til fremtidig skatt, altså at det er samsvar mellom
skattemyndighetenes praksis og erstatningsutmålingen – eller
omvendt, er det kanskje riktigere å si. Men på det
siste spørsmålet kan ikke jeg svare
noe mer enn å vise til mitt første
svar.





                

