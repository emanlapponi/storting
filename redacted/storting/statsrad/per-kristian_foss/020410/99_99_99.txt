 Fra 1. april i år er det gjennomført
enkelte endringer i reiseregulativet for innenlandsreiser som forvaltes
av Arbeids- og administrasjonsdepartementet. Endringene er et resultat
av de forhandlinger som årlig års foregår mellom
staten og hovedsammenslutningene på arbeidstakersiden.
Reiseregulativet gjelder i utgangspunktet bare for statlig
ansatte, men mange private virksomheter bruker også regulativet. Det
gjør de altså frivillig. Formålet med
de endringer som er gjennomført, er hovedsakelig
forenkling og opprydding, men innebærer også en
viss innstramming ved at satsen for godtgjøring for bruk
av egen bil er redusert noe.

Videre ble det gjennomført innstramminger
i reglene for skattefri kjøregodtgjørelse for
yrkeskjøring fra og med 1. januar 2002.

Disse endringene får ingen virkning
for pendleres kjøring mellom hjem og arbeidssted.
Pendlere er personer som av hensyn til arbeidet må bo utenfor
hjemmet. Etter skatteloven gis pendlere fradrag for merkostnader
på grunn av fraværet fra hjemmet. Denne bestemmelsen
er ikke endret. Pendlere kan alternativt få dekket
pendlerkostnader ved godtgjørelse eller naturalytelse
skattefritt av arbeidsgiver så langt
som fradragsretten for de samme kostnadene rekker. Heller ikke
disse bestemmelsene er endret.

Fra og med 2001 ble det gjennomført
enkelte endringer i bestemmelsene om skattemessig bosted
for pendlere. Endringene innebærer bl.a. at det
har blitt lettere for enslige pendlere å få pendlerstatus også når
matlaging er mulig på arbeidsbostedet.

Når det gjelder fraktutjevningsordningen
for drivstoff, ble denne fjernet fra 1. januar 2002. Bevilgningen
har for øvrig over flere år vært trappet
jevnt ned av skiftende regjeringer. Begrunnelsen for dette var bl.a.
at ordningen hadde begrenset prisutjevnende effekt, ifølge
undersøkelse foretatt av Konkurransetilsynet. Et forslag
om å innføre en selvfinansierende fraktutjevningsordning
ble behandlet av Stortinget i går. Forslaget fikk ikke
flertall. Det ble bl.a. vist til at merkostnadene ved en slik ordning ikke
vil gjenspeile de fordelene ordningen kan ha. Jeg vil også vise
til at Finansdepartementet har tatt initiativ
til en dialog med oljeselskapene vedrørende spørsmålet
om pris på drivstoff til forhandlere i ulike deler av landet.

Avgifter på drivstoff er av betydning
for all veitransport, ikke minst for bedrifter
og husholdninger i distriktene. Regjeringen vil peke på at
avgiftene på drivstoff er blitt redusert de senere årene.
Fra første halvår 2000 og frem til nå er
særavgiftene på bensin redusert med rundt 1 kr
pr. liter. For diesel er avgiftsreduksjonen noe større. På årsbasis
bidrar disse avgiftsreduksjonene til å redusere statens
inntekter med i størrelsesorden 3 milliarder kr. Pendlere
som kjører mye bil, har på denne måten
oppnådd en stor besparelse.

For 2002 er det gjennomført skattelettelser,
og Regjeringen tar sikte på flere lettelser også i årene
som kommer. Vi vil prioritere generelle reduksjoner i skatte- og avgiftsbelastningen
som kommer brede grupper av skattytere til gode. Slike generelle
lettelser vil også være til fordel
for pendlere.

 Jeg viser til at de endringer som er avtalt mellom
statsansattes organisasjoner og deres arbeidsgivere om
reisegodtgjørelse, bare gjelder statlig ansatte.
Hvorvidt man vil bruke den tariffen eller ei, er et forhold mellom
arbeidsgiver i private bedrifter og
deres ansatte. Skattebestemmelsene for pendlere er ikke
endret i negativ retning, verken under denne eller foregående
regjering – snarere tvert imot er det foretatt forenklinger
i bestemmelsene. Den – mellom oss sagt – «kokeplatebestemmelsen»,
som var en unødig bestemmelse
i sin tid, og som det har vært mye debatt om, den er nå fjernet,
og det er blitt enklere også for enslige pendlere å få de
nødvendige fradrag. Så er man opptatt av pendlere,
kan man vel trygt si at de ikke har fått noen
forverringer. De har snarere tvert imot fått de forbedringer som alle
nyter godt av ved at bensinavgiftene har gått ned.

Jeg kan vel legge til, og det gjelder allment
og ikke bare for pendlere, men i hovedsak svært
mange andre, at refusjonsreglene basert på reise og fravær
fra arbeid har blitt ganske kompliserte. Derfor har vi
tatt et initiativ til å utrede forenkling
av bestemmelsene. Det er nedsatt en arbeidsgruppe mellom
Finansdepartementet og Arbeids- og administrasjonsdepartementet
med sikte på forenklinger av disse bestemmelsene.

 Nei, det er det så absolutt ikke!

Men dette tilleggsspørsmålet
dreide seg altså ikke om pendlere. Reglene for
skattefri kjøregodtgjørelse for yrkeskjøring
ble endret av den foregående regjering i dens budsjettforslag,
som spørreren vil være vel kjent med. De ble ikke
endret av denne regjering. Det har vært en reell innstramming,
men det gjelder ikke for pendlere, som jeg sa i mitt innledende
svar.





                

 Som jeg påpekte i mitt svar i den
spørretimen som representanten Klungland henviser til,
anslo departementet i Ot.prp. nr. 47 for 1999-2000 at den samlede
eiendomsskatten for kraftproduksjonsanleggene ville bli redusert
med om lag 15 pst. fra 2000 til 2001 som følge
av de nye verdsettingsreglene. Flertallet i Stortinget aksepterte
en slik nedgang i inntektene fra kraftkommunene. Tall som departementet
har mottatt fra Skattedirektoratet i ettertid, viser at den samlede
inntektsreduksjonen til kraftkommunene ble omtrent i denne størrelsesorden.

Som departementet har redegjort for flere ganger
i sakens anledning, ville endringen i eiendomsskatten til enkeltkommuner
variere avhengig av lønnsomheten til
det enkelte kraftanlegget. I revidert nasjonalbudsjett 2001 ble
det bl.a. sagt følgende:

«Ettersom
de nye verdsettelsesreglene i større grad enn før
er basert på kraftproduksjonsanleggenes lønnsomhet,
er det forventet at enkelte kommuner vil få en reduksjon
som er større enn 15 pst., særlig i perioder med
svært lave kraftpriser. Noen kommuner
vil også få økte
inntekter fra eiendomsskatt.»

Til tross for dette foreslo regjeringen Stoltenberg
en særskilt bevilgning på 25 mill. kr
til kraftkommuner som fikk en vesentlig reduksjon
i inntektene fra eiendomsskatt som følge av det nye systemet.
De kunne altså be om et midlertidig ekstratilskudd. For å kvalifisere
til tilskuddet ble det forutsatt følgende:

«Reduksjonen
i inntektene fra eiendomsskatt på kraftanlegg
må være betydelig større enn
den gjennomsnittlige reduksjonen på 15 pst.» … «for å kunne få tilskudd,
og et eventuelt tilskudd vil kun dekke deler av provenytapet.»

Dette var premissene.

Stortinget sluttet seg til forslaget, både
om en samlet bevilgning på 25 mill. kr
og en eventuell kompensasjon på de premisser
som nå er nevnt.

Likevel mottar jeg fortsatt brev
fra enkelte kommuner som peker på at de har lagt til grunn
at de vil få 15 pst. reduksjon
i sine eiendomsskatteinntekter, og at Stortinget har forutsatt
at ingen kommuner skal få et inntektsbortfall som er større
enn dette gjennomsnittet på 15 pst. Det var det
jeg siktet til da jeg la til grunn at kommunenes budsjettanslag
i visse tilfeller bærer mer preg av ønsketenkning
enn av realistiske prognoser.

 Det kunne sikkert sies mye om de
generelle tendenser til kanskje å basere visse anslag på ønsketenkning,
men i og med at dette spørsmålet gjaldt inntekter
fra verdsetting av kraftanlegg, eiendomsskatten, så konsentrerte
jeg mitt svar om det. Jeg mener at det i uttalelser fra
denne og foregående regjeringer i budsjettdokumenter og
i vedtak i Stortinget ligger veiledning god nok til realistisk å lage
prognoser for forventede kraftinntekter.

Det er ut fra dette jeg har svart på spørsmålet,
og jeg har ikke noe å tilføye til svaret.
Hva Fylkesmannen i Vest-Agder måtte ha uttalt i denne konkrete
saken, er jeg ikke spurt om. Det ligger ikke
under mitt departement, og det kan jeg derfor heller ikke
svare på.

 Som jeg påpekte i mitt siste svar,
baserer jeg mine handlinger på Stortingets vedtak,
som også hr. Klungland har vært delaktig
i.

Stortingets vedtak gir ingen føringer
for kompensasjon utover det vedtatte beløp og utover de
vedtatte premisser, som jeg siterte. Noen spesialordning
for Kvinesdal kommune foreligger det ikke
noe forslag om. Kommunen må holde seg innenfor
de retningslinjer som gjelder generelt og som Stortinget har vedtatt.





                

