 Jeg anser det som mest naturlig at innføring
av euro som norsk betalingsmiddel skjer i forbindelse
med et eventuelt norsk EU-medlemskap, selv om det nok
teknisk lar seg gjøre på ensidig grunnlag.

Det er ingen formelle forhold i internasjonale
avtaler som hindrer at Norge kan ta i bruk euroen
som betalingsmiddel. En kan tenke seg ulike måter å gjøre
det på, men felles for disse måtene er at så lenge
vi ikke er EU-medlemmer, vil innføringen skje
uten en formell tilknytning til Den europeiske sentralbank. Innføringen
av euro i Norge vil imidlertid måtte
forutsettes klarert med denne banken.

Fordelen med en felles valuta er at prissammenlikninger mellom
land blir enklere, noe som kan gi økt konkurranse
over landegrensene og dermed lavere priser for forbrukerne. Dessuten
slipper man unødige svingninger i valutakursen mellom
de aktuelle landene.

Ulempen er at man mister muligheten til å bruke
pengepolitikken til å dempe svingninger i den nasjonale økonomien.
Her har det imidlertid skjedd vesentlige endringer siden 1980-tallet
og første del av 1990-tallet.

Sårbarheten for oljeprissvingninger
i norsk økonomi er klart mindre i dag enn tidligere. Dette
skyldes tre forhold:

For det første sørger
Petroleumsfondet for at hoveddelen av valutainntektene fra oljevirksomheten
plasseres i utlandet. Dermed skjermes norsk økonomi og
den norske kronen for svingninger i oljeinntektene.

For det andre gjør handlingsregelen
for bruken av oljeinntekter at finanspolitikken er blitt mer robust
overfor svingninger i oljeprisen.

For det tredje er oljeinvesteringene
mer robuste overfor lavere oljepriser nå enn de var på f.eks.
1980-tallet. Oljevirksomheten er inne i en mer moden fase,
slik at mye av de årlige kostnadene er knyttet til vedlikeholdsinvesteringer
på eksisterende installasjoner.

Samlet gjør dette at konjunkturutviklingen
i Norge fremover vil kunne bli mer i takt med
landene rundt oss enn i de siste par tiårene. Økt arbeidskraftmobilitet
i EØS-området trekker i samme retning. Ulempene ved å innføre
euroen i Norge synes således vesentlig mindre
nå enn ved forrige EU-avstemming.

Jeg anser det imidlertid ikke som
aktuelt å innføre euro som norsk betalingsmiddel
uten at det skjer i forbindelse med et eventuelt norsk
EU-medlemskap.

