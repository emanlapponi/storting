 Regjeringen vil legge frem Norges handlingsplan
for gjennomføring av den nasjonale strategien for bærekraftig
utvikling – den «nasjonale agenda 21» – høsten
2003 i forbindelse med fremleggelsen av nasjonalbudsjettet for 2004.

Regjeringen legger vekt på handlingsplanen
og har startet arbeidet med innholdet i og prosessen rundt arbeidet.
Det vil bli nedsatt et statssekretærutvalg
bestående av statssekretærer fra de mest berørte
departementene og Statsministerens kontor, med deltaking fra alle
regjeringspartier. Arbeidet ledes av en statssekretær fra Finansdepartementet.

Det legges opp til en åpen og inkluderende
prosess overfor frivillige organisasjoner og andre berørte
parter. Regjeringen har forutsatt at det skal avholdes møter
med sentrale aktører om viktige temaer i handlingsplanen.

 Jeg har svart på det spørsmålet
som ble stilt, nemlig hvilken prosess det legges opp til overfor
Stortinget og frivillige organisasjoner.

Så stiller representanten også et
annet spørsmål, nemlig hvordan man vil inkludere
andre institusjoner, organisasjoner, fagbevegelser og
lignende i oppfølgingen av den plan som så legges.
Det vil jo være avhengig av hva planen inneholder,
og det må også Stortinget få si
sitt til. Det vil det få ved behandlingen av nasjonalbudsjettet neste år.

 Representanten spør om hva planen
vil inneholde. Det kan jeg naturlig nok ikke svare på,
tatt i betraktning at arbeidet med planen ennå ikke
har startet. Men det ligger i det faktum at vi inkluderer denne
planen, Agenda 21, og oppfølgingstiltak i nasjonalbudsjettet,
at vi ønsker å inkludere hele
tankegangen, også i den økonomiske politikken.
Det er en tilnærmingsmåte som ikke minst
SV har vært opptatt av flere ganger – at ikke
miljøspørsmål skal
settes på siden, men inkluderes i den helhetlige politikken.
Det er det vi redegjør for i nasjonalbudsjettet. Så vil
partene bli invitert til å delta og komme med sine
synspunkter i prosessen. Hvordan de så skal forpliktes
til oppfølging, vil vi komme tilbake til når planen
foreligger. Men alle gode forslag mottas med
takk, også under prosessen.





                

