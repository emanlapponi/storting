 

[12:18:54]

: Jeg takker for spørsmålet og velkomsthilsenen. Det er godt å være tilbake. Man har jo trivdes her i 18 år.


Jeg kunne svart enkelt på spørsmålet. Jeg kunne sagt «selvfølgelig», for min respekt for Stortinget er så stor at når Stortinget har fattet vedtak om en 80/20-fordeling, følger jeg selvfølgelig det opp.


Vi vet at oppdrettsnæringen sørger for betydelig verdiskaping og aktivitet ute i distriktene. Regjeringen ønsker derfor at kommunene i mye større grad skal få noe igjen for det, og ikke minst å legge til rette for vekst – noe som også følger av den saken som handler om produksjonsområder og det nye vekstregimet.


I forbindelse med Stortingets behandling av havbruksmeldingen ble regjeringen bedt om å komme tilbake med forslag til innretning for et slikt havbruksfond, ikke minst om fordeling av vederlaget for framtidige kapasitetsøkninger innenfor lakseoppdrett. Fondet skal sikre en mest mulig rimelig fordeling mellom alle kommuner med oppdrettsvirksomhet. Forslaget til innretning på havbruksfondet er nå ute på høring, og høringsfristen er satt til 18. februar.


I sin innstilling til Stortinget gikk næringskomiteen inn for at 80 pst. av vederlaget skal tilfalle kommunal sektor, mens statens andel skal være 20 pst. Dette er lagt til grunn for høringsnotatet. Jeg kan ikke tolke vedtaket i Stortinget annerledes. Alle alternative innretninger for fondet som drøftes der, går ut ifra de premissene og bygger på den fordelingen som Stortinget har lagt til grunn.


Jeg arbeider i tillegg nå med å etablere det nye systemet for forutsigbar, framtidsrettet og miljøsmart vekst i havbruksnæringen og tar sikte på at første vekstvurdering etter det nye systemet vil kunne foretas tidlig i 2017. Dette skyldes bl.a. at det vil ta noe tid å få på plass disse produksjonsområdene, ikke minst forvaltningsdelen av det. Å finne produksjonsområder kan kanskje se enkelt ut, men det skal forvaltes på en skikkelig måte, så det er noen utfordringer der. Men når vi har det på plass, mener jeg at også havbruksfondet må være på plass.


For å sikre bredest mulig tilfang av innspill har høringsnotatet om fondet en åpenbar utforming der flere alternative innretninger drøftes. Og som sagt: Høringsfristen er 18. februar, og jeg tar sikte på å legge fram dette for Stortinget i revidert budsjett.


 

[12:22:25]

: Nå går jeg over på manus, slik at jeg er sikker på at svaret er klart og tydelig.


For å sikre en grundig prosess der alle med interesse for havbruksfondet fikk mulighet til å komme med innspill – jeg må ta med det også – så var det ikke tilstrekkelig med tid til å gjøre noe med det for 2015. Det har også noe med 5 pst.-veksten som kom i 2015 å gjøre. Det skaper også litt forvirring, men der er altså fristen 1. desember 2016 for den 5 pst.-veksten som kom i 2015, og der skal 50 pst. tilfalles. Men jeg kan si klart og tydelig: All produksjonsvekst og tilvekst fra 1. januar 2016 skal fordeles og tildeles kommunene ut fra de forutsetningene som Stortinget har satt.


 

[12:24:05]

: Nå skal ikke jeg kommentere de høringsuttalelsene som allerede har kommet. Jeg skal summere opp dette når fristen har gått ut den 18. februar. Men jeg registrerer at det kommer ulike signaler, også for å øke bare på primærkommunen kontra fylkeskommunen. Noen tar til orde for at 100 pst. skal gå til kommune og fylkeskommune. Da står vi igjen med en fordeling mellom disse to. Men det er klart at hvis jeg får signaler fra Stortinget om at man ønsker at statsråden og regjeringen skal legge fram alternative modeller, er jeg selvfølgelig åpen for det.


