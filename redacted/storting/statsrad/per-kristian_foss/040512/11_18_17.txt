 Faste tekniske installasjoner i et avskrivbart
bygg avskrives under ett med bygget. Avskrivningssatsene for bygg
gjenspeiler det faktiske gjennomsnittlige verdifall for slike driftsmidler
med alle komponenter, herunder faste tekniske installasjoner.
Avskrivningssatsene ble vurdert i forbindelse med statsbudsjettet
for 2002. Satsen for forretningsbygg ble endret fra 0
til 2 pst. For fabrikker, hoteller og andre bygg er satsen
4 pst.

Jeg anser det ikke som hensiktsmessig å gjøre
faste tekniske installasjoner i bygg til gjenstand for særskilte avskrivninger.
Det ville være svært vanskelig å gjennomføre
en fordeling av kostnader på henholdsvis bygg og installasjoner.
En slik fordeling ville måtte gjennomføres ikke bare
ved nybygg, men også ved overdragelse av eldre
bygg, med en vanskelig, skjønnsmessig fordeling av kjøpesummen
på det brukte bygg og de brukte, tekniske installasjoner
der. En slik omlegging vil også føre
til at fullstendig utskifting av foreldet eller
defekt utstyr med nytt ikke kunne utgiftføres
direkte som vedlikehold av bygget, men måtte aktiveres
til ny avskrivning.

Selv om avskrivningssatsen for bygg ikke
er treffende for alle komponenter i bygget, og kanskje
særlig ikke for teknisk utstyr, tilsier derfor
en samlet vurdering at bygget ses som en enhet, inklusive installasjonene,
i forhold til avskrivningssystemet. Det forhold at det å skifte
ut alt gammelt utstyr med nytt da kan behandles som direkte utgiftsførbart
vedlikehold og ikke som en ny, aktiveringspliktig investering,
burde gjøre det lettere å leve med dette
kompromisset.

Det jeg har sagt, innebærer også at
jeg ikke er enig i representanten Hagesæters
forutsetning om at dagens regler for avskrivning av bygg
med faste installasjoner medfører at investeringer vris
bort fra miljømessige og energibesparende løsninger.

