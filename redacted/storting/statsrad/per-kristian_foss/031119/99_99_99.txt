 Avgiftene på øl ble satt noe
ned i budsjettet for 2002. Med Regjeringens forslag til budsjett
for neste år ville avgiftene på alle
drikkevarer blitt satt ned med ytterligere 2,5 pst. reelt.
I budsjettforliket med Arbeiderpartiet
ble vi imidlertid nødt til å frafalle denne lettelsen.
Den svenske regjeringen har ikke foreslått
endringer i sine alkoholavgifter for neste år.
Siden Samarbeidsregjeringen tiltrådte høsten 2001,
har forskjellen mellom norske og svenske
avgifter på øl blitt noe mindre.

Grensehandelsutvalget pekte på at
det uregistrerte forbruket av øl, dvs. smugling, tax-free,
grensehandel og hjemmeproduksjon, er relativt lite. En vesentlig
del av grensehandelen foregår med varer som i liten grad
er omfattet av særavgifter, bl.a. kjøttvarer
og andre dagligvarer. Kostnadsnivået i Norge
er gjennomgående betydelig høyere enn i Sverige.
Dette skyldes i stor grad et høyt norsk lønnsnivå.
Lønnskostnadene for norske industriarbeidere
lå i fjor 35 pst. høyere enn de svenske.

Et stramt budsjett for 2003 har bidratt
til betydelige rentenedsettelser, og den norske kronen
har svekket seg i forhold til svenske kroner. Dette har
gjort det mindre lønnsomt for nordmenn å handle
i Sverige. For å unngå at kronen på nytt
styrker seg, bør de viktigste stimulansene
til aktiviteten i økonomien fortsatt komme gjennom pengepolitikken.
Budsjettavtalen med Arbeiderpartiet legger
til rette for dette. En slik politikk er med på å bedre
forholdene for alle næringer som er utsatt for
internasjonal konkurranse, herunder også bryggerinæringen.

 Denne fremstillingen av fakta er sterkt misvisende
og på enkelte punkter direkte gal. Punkt 1: Det blir ikke økning
av avgiftene dersom avgiftene prisjusteres. Punkt 2: Om man kjører etter
en ølbil og skal ta med seg øl tilbake til Norge,
er det meget begrenset hva man får tilbake, så den
reisen vil jeg faktisk ikke anbefale hvis det bare
er for å kjøpe de tillatte flasker øl.
Da har representanten kommet i skade for å gi råd
som forbrukerne vil tape på. Punkt 3: I alle
land er det nedleggelser av arbeidsplasser i ølbransjen.
Det har noe å gjøre med teknologi, store enheter.
Nylig har vi jo sett at et delvis norskeid bryggeri i Sverige
er blitt nedlagt som følge av restrukturering i bransjen,
og en kjent strid om samme tema i Norge dreide
seg om Tou Bryggeri i Stavanger. Så at bransjer
restrukturerer, er ikke noe nytt, og det har ikke
noe med avgifter å gjøre.

 Det er riktig at det har vært en nedgang
i antall industriarbeidsplasser. Det skyldes ikke ølavgifter.
Det tror jeg kanskje representanten etter en liten tenkepause
er enig i. Hadde Fremskrittspartiets politikk vært realisert
når det gjelder løssluppenhet
i bruk av oljeinntekter, hadde vi sett atskillig større
tall når det gjelder tap av industriarbeidsplasser. Derfor
er et samlet Industri-Norge glad for at den type løssluppen økonomisk
politikk ikke er stortingsflertallets politikk.





                

    Sivilombudsmannen skrev
i sitt brev 29. september 2003 at det vil være ønskelig
at satsene for 2003 fastsettes ut fra resultatet av den gjennomgang
Skattedirektoratet har varslet at de skal gjennomføre.

Representanten Hagesæter stilte meg
et spørsmål i brevs form om denne saken i slutten
av september i år. Jeg ble spurt om hva jeg ville foreta
meg i lys av Sivilombudsmannens uttalelse. Jeg svarte da at det
skulle iverksettes en vurdering av flere sider av firmabilbeskatningen
og tilbakeføringen av privat fordel ved bruk av næringsbil.

Det arbeidet som nå er satt i gang,
er mer omfattende enn den isolerte vurderingen av nivået
på kilometersatsene som Sivilombudsmannen viser til. Denne
gjennomgangen vil imidlertid sikre at alle de forhold
Sivilombudsmannen har pekt på i sin uttalelse, blir vurdert.
Det vil derimot ikke være grunnlag
for å trekke konklusjoner av dette arbeidet på det
tidspunkt Skattedirektoratet skal fastsette de endelige satsene
for 2003. Dette er bakgrunnen for Skattedirektoratets svar til Sivilombudsmannen. Jeg
mener at det derfor ikke er riktig å hevde
at svaret innebærer at det ikke tas hensyn til
Sivilombudsmannens uttalelse. I stedet handler det om å skaffe
seg et forsvarlig beslutningsgrunnlag i en komplisert og sammensatt
sak.

 Nei, det tror jeg ikke. Det er vår
faglige vurdering, og det er Skattedirektoratet som her er fagetat,
at for å kunne svare på Sivilombudsmannens spørsmål
om nivået på kilometersatsene må det foretas
en bredere faglig vurdering. Den vil ta tid. Vi kan ikke
gi et tilfredsstillende svar på Sivilombudsmannens vurderinger
før vi også har sett på andre
deler av firmabil- og næringsbilbeskatningen.

 Jeg har forstått det slik etter
praksis og reglement at tilleggsspørsmål skal dreie seg
om hovedspørsmålet. Hovedspørsmålet
gjaldt oppfølging av Sivilombudsmannens initiativ. Det
har jeg besvart. Å gå inn i en debatt om det som skal vurderes,
ligger utenfor det spørsmålet jeg er stilt.

