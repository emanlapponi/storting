 Finansdepartementet er ansvarlig
for forvaltningen av Statens petroleumsfond, og jeg vil derfor konsentrere
meg om å svare på den del av spørsmålet
som gjelder Petroleumsfondet. Olje- og energiministeren er som kjent
ansvarlig for virksomheten på norsk
sokkel.

Petroleumsfondet investeres i land som Norge
har omfattende samhandel med. Selskapene må etterfølge den
nasjonale lovgivningen i de landene de opererer.

For å sikre at Petroleumsfondets investeringer ikke
er i strid med folkeretten, ble den såkalte uttrekksmekanismen
for fondet etablert i fjor. Regjeringen har opprettet et
råd som skal vurdere folkerettslige spørsmål etter
henvendelse fra Finansdepartementet. Dette rådet hadde
i vår til vurdering spørsmålet om en
investering gjennom Petroleumsfondet kunne innebære brudd
på de folkerettslige forpliktelsene når det gjelder
menneskerettigheter. Rådet pekte på at enkelte
konvensjonsbestemmelser gir en internasjonal aktivitetsplikt, og
at det ikke kunne utelukkes at investeringer i selskaper
med virksomhet som omfattes av slike bestemmelser, kunne være
i strid med folkeretten. Dette gjelder FNs barnekonvensjons bestemmelser
om seksuell utnyttelse av barn og salg av barn samt ILOs
konvensjon nr. 182 om barnearbeid.

På grunnlag av Folkerettsrådets
vurderinger varslet Regjeringen i revidert nasjonalbudsjett for
i år at en systematisk ville undersøke om det
er selskaper i porteføljen – til Petroleumsfondet – med
virksomhet i strid med bl.a. disse konvensjonene. Finansdepartementet
er i ferd med å inngå avtale med en ekstern konsulent
som skal filtrere porteføljen – altså gjennomgå med
sikte på å anbefale en utluking – for
selskaper som er rammet av disse folkerettsbestemmelsene som jeg
har referert til. Dette vil bli gjennomført fra årsskiftet.

Hvis TotalFinaElf har en virksomhet som rammes
av ovennevnte konvensjoner, vil selskapet bli vurdert utelukket
innenfor uttrekksmekanismen for fondet.

Regjeringen har nylig på grunnlag
av Stortingets anmodning opprettet et offentlig utvalg som skal
foreslå etiske retningslinjer for Statens petroleumsfond.
Dette utvalget skal avgi sin rapport før sommeren 2003.
Rapporten vil så bli sendt på høring.
På grunnlag av bl.a. utvalgets rapport og høringsuttalelsene
vil Regjeringen legge frem sak for Stortinget våren 2004.

 Det er jo sjelden jeg får spørsmål
om hvorvidt statsministeren vil komme høyt på banen.
Men hvis spørsmålet er ment rettet til finansministeren,
vil jeg svare at Regjeringen vil, som jeg nettopp har
svart i mitt innlegg, gjennomføre en såkalt filtrering av
porteføljen, altså gjennomgang av selskaper der
Petroleumsfondet har investeringer, med sikte på å se
om det er noen av disse som bryter de folkerettslige forpliktelser vi
har innenfor bl.a. Barnekonvensjonen og ILO-konvensjonen
om barnearbeid. Så svaret på spørsmålet
er ja. Vi avventer ikke dette utvalgets utredning
før vi gjennomgår porteføljen med sikte
på også disse områdene.

 Jeg vil understreke at Finansdepartementet ikke
har noe grunnlag for å si om TotalFinaElf bryter retningslinjene
pr. i dag. Det som nå foreligger, er en etterforskning.
Kun resultatet av dette vil kunne gi forvissninger om man faktisk
bryter internasjonale folkerettslige konvensjoner, og da vil Regjeringen
gå frem på den måten som er beskrevet
i revidert nasjonalbudsjett, altså gjennom uttrekksmekanismen.





                

