 Vest-Telemark er et ligningsdistrikt, et av
de minste vi har i landet. De fem kommunene som utgjør
distriktet, har til sammen 13 500 innbyggere. Distriktskontoret,
som er det administrative hovedkontor i distriktet, er plassert
i Vinje. Det er i tillegg etatskontor i Seljord og Fyresdal, og
etaten er representert i et kontor med etatsfunksjoner i Tokke og
i Kviteseid. Denne strukturen er meget krevende å drifte
i forhold til intensjonene i den nye organisasjonsmodellen for ligningsforvaltningen,
som er å legge til rette for gode fagmiljøer
og bedre ressursutnyttelse. Ti–tolv ansatte er
i dag fordelt på tre kontorer. Et fjerde kontorsted i Kviteseid
vil derfor etter departementets fornyede vurdering være
meget uheldig i forhold til intensjonene med omorganiseringen.

Fra mai 2001 har ligningsfunksjonen for Kviteseid som
en midlertidig ordning i påvente av gjennomføringen
av den nye kontorstrukturen vært samlokalisert til Seljord.
Denne ordningen synes etter etatens erfaring å ha
fungert godt. Det er kort avstand mellom Kviteseid sentrum
og Seljord sentrum, 18 km, Seljord er et handelssenter for distriktet,
og mange innbyggere i Kviteseid har sin arbeidsplass i Seljord.

Samlet sett mener departementet at
den nye organiseringen av ligningsforvaltningen i Vest-Telemark
tilgodeser både skatteetatens behov for gode
fagmiljøer og bedre ressursutnyttelse
og skattyternes behov for tjenester og tilgjengelighet. Befolkningen
i Kviteseid skal kunne møte minst like
god service som tidligere.

 Det er vanskelig for meg å svare
på det spørsmålet. Jeg må legge
til grunn etatens vurderinger som godt faglig begrunnet. Hvorvidt
man kan gjøre andre vurderinger etter
praktiske erfaringer, er det sikkert ulike synspunkter på.
Men jeg mener faktisk at en etat som er blitt pålagt å styrke
sitt fagmiljø, få til bedre ressursutnyttelse
for skatteborgernes penger og være tilgjengelig for skattebetalerne, også må kunne
dra de praktiske erfaringer som man har gjort med etatsstrukturen, eller
kontorstrukturen, i Vest-Telemark. Derfor legger jeg det til grunn.

 Jeg ser ingen momenter som har kommet frem,
verken her eller tidligere, som skulle tilsi en omgjøring
av vedtaket.

Jeg gjentar hva jeg sa innledningsvis, nemlig
at befolkningen skal kunne møte minst like
god service som tidligere, med den kontorstruktur som nå er
valgt.

Jeg har også lyst til å legge
til at det viktige ut fra en stortingsrepresentants og en statsråds
ståsted er jo at vi får en kvalifisert
etat, som er i stand til å opptre riktig og rettferdig
overfor skatteborgerne – med andre ord behovet
for et godt fagmiljø. Det er det overordnede. Momenter
som de ansattes bosted er i denne sammenheng underordnet.





                

 EU arbeider for tiden med et nytt drivstoffdirektiv.
Det er enighet om at kravet til svovelinnhold
i autodiesel og bensin skal være maksimum 10
p.p.m. – parts per million – og at et slikt såkalt svovelfritt
drivstoff skal være tilgjengelig på markedet fra
2005.

Svovelfritt drivstoff finnes allerede på markedet
i flere EU-land. Ifølge Norsk Petroleumsinstitutt kan norske oljeselskaper
levere slik svovelfri autodiesel fra 2003. Norsk Petroleumsinstitutt
har bedt om en skattefordel for svovelfri autodiesel og anslår
det nødvendige avgiftsincentivet til 7 øre
pr. liter. Med en slik skattefordel vil, ifølge instituttet,
nesten hele det norske markedet kunne bli dekket
med svovelfri diesel i løpet av de første
månedene i 2003.

På tilsvarende måte
vil det kunne være mulig å stimulere
til en overgang til svovelfri bensin. Mongstad-raffineriet begynte
ved årsskiftet arbeidet med et nytt anlegg for fjerning
av svovel fra bensin. Dette anlegget vil, ifølge Statoil, være
klart for produksjon våren 2003 og
vil da kunne levere bensin med maksimum 10 p.p.m. svovel.

I forbindelse med budsjettet for 2003 vil jeg
i samarbeid med miljøvernministeren
vurdere om det er hensiktsmessig å innføre et
avgiftsincentiv for svovelfritt drivstoff. I denne sammenheng er
det bl.a. viktig å vurdere om miljøgevinstene
ved en overgang til svovelfritt drivstoff står i forhold
til kostnadene ved en slik overgang.

 Bilmotorer har jeg i grunnen ikke
så mye greie på, men jeg legger spørrerens opplysninger
til grunn og synes det er bra om vi kan få bilmotorer som også er
billigere i drift – akkurat det har jeg litt greie på.

Så var det det konkrete spørsmålet,
om jeg kan være mer konkret på hva
Regjeringen kommer med i budsjettet for 2003. Nei, det vil jeg ikke
være, verken på dette eller andre
områder. Det tror jeg det er lang og hevdvunnen praksis
for i regjeringers forhold til Stortinget. Jeg tror det er klokt.

Men representanten har rett når han
oppfatter meg som positiv.

 Jeg tror ikke det er grunnlag for å beklage
noe i denne saken, for mitt inntrykk er at oljeselskapene arbeider
med sikte på å gjøre disse nye drivstofftypene,
av både diesel og bensin, tilgjengelig
på markedet uansett.

Men jeg ser poenget, at det ville være
en fordel om det prismessig sett ikke ble mindre
gunstig å bruke det miljøvennlige
drivstoffet. Det har jeg uttalt meg positivt om. Det viktige er
vel ikke hva finansministeren sier i mai, men
hva Regjeringen og Stortinget vedtar til høsten, med virkning
for 2003.





                

