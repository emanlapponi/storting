 Enslige som pendler mellom foreldrehjem
og annen selvstendig bolig, anses som bosatt i den andre
boligen fra og med det året personen fyller 22 år.
Dette er fastsatt i forskrift om folkeregistrering. Det
følger også av forskriften at en person
med minst tre års botid i en kommune som begynner å pendle til
en bolig i en annen kommune, på visse vilkår fortsatt kan
anses bosatt i den første kommunen.
Ett av disse vilkårene er at det boligarealet
han disponerer i den første kommunen, er minst
dobbelt så stort som boligarealet hans i den andre
kommunen.

Hvor en person i medhold av disse reglene skal
anses bosatt, beror på en konkret vurdering av
det enkelte tilfelle. Denne vurderingen gjøres av de lokale
folkeregistreringsmyndighetene. Til hjelp for vurderingen har Skattedirektoratet
gitt visse retningslinjer i Lignings-ABCen. Foreldrehjem som sådant
vil aldri kunne anses som selvstendig bolig i forhold
til disse reglene dersom man er over 21 år og disponerer
en annen selvstendig bolig. Personer eldre enn 21 år
må dermed sørge for at en eventuell
pendlerbolig bare kvalifiserer som uselvstendig bolig.

Det er formelt intet i veien for
at man leier bolig av foreldrene i deres bolig og får
denne godkjent som en selvstendig bolig etter reglene.
Forutsetningen er imidlertid at forskriftenes krav til tilstrekkelig
disposisjonsrett og areal er oppfylt, at man har bodd i boligen
i tre år før pendlingen tar til, og at man betaler
reell leie for boligen.

Kravet til egen disposisjonsrett vil her ha
som konsekvens at utleier, altså foreldrene, må gi
juridisk avkall på sin disposisjonsrett til den utleide
delen. Slike leiekontrakter kan ikke utelukkes, men jeg
får vel legge til at det neppe er vanlig i familieforhold.

Disponerer man to boliger som er selvstendige
i henhold til reglene, vil en bolig utleid av foreldrene på normale
leievilkår kunne gå foran en annen bolig dersom den
er dobbelt så stor som den andre boligen.

Jeg ser etter dette ikke
noe behov for å vedta noen endringer i forskriftsverket
på dette området.

 Her stilles egentlig to tilleggsspørsmål.
Det ene er: Er reglene klare nok? Og det andre er: Praktiseres
de likt?

Det første spørsmålet
har jeg i grunnen svart på. Jeg synes at reglene er veldig
klare. Jeg synes også at Lignings-ABCen på side
222 og på side 225 gir ganske enkle
og begripelige instruksjoner. En behøver faktisk ikke å gå til noen
ligningsfunksjonær engang; enhver kan lese seg
til dette. Det holder altså ikke med å leie
gutterommet, for å si det slik. Det må være
et selvstendig leieforhold, og beskrivelsen av dette er gitt i mitt
første svar.

Det andre spørsmålet
er om reglene tolkes ulikt. Det kan jeg ikke utelukke.
Derfor er det også åpnet for betydelige
ankemuligheter, til ligningsnemnd, til overligningsnemnd, og dersom
den siste avgjørelsen skulle skjerpe den første,
altså gå i skattyters disfavør, så er
det også en tredje ankemulighet, til
fylkesligningsnemnda. Så rettssikkerheten her skulle være
rimelig godt ivaretatt om man bruker denne muligheten.

 Jeg tiltrer gjerne den hyggelige beskrivelsen
av pendlere. Jeg tror heller ikke det er der vi finner
de store skatteunndragelser. Men jeg kan heller ikke uttale
meg om en aktuell sak som spørreren ikke har
reist, så påstanden om at alle krav
er oppfylt, får stå for spørrers egen
regning.

La meg bare minne om det jeg nevnte
avslutningsvis i mitt første svar, nemlig at
kravet til egen disposisjonsrett vil her ha som konsekvens at foreldrene
må gi juridisk avkall på sin disposisjonsrett
til det utleide areal. Det er et ganske strengt krav.
Det er den generelle uttalelsen jeg kan gi.





                

