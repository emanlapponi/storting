 De nye verdsettelsesreglene for eiendomsskatt
på kraftproduksjonsanlegg som ble iverksatt fra
og med 2001, innebærer at eiendomsskatten i større
grad enn tidligere blir basert på anleggenes lønnsomhet.
Dette innebærer bl.a. at nivået
på kraftprisene har større innvirkning på eiendomsskatten på kraftanleggene
enn tidligere. I perioder med høye kraftpriser
vil eiendomsskatten bli høy, mens motstykket er lavere
inntekter fra eiendomsskatt når kraftprisene er lave. For
bl.a. å sikre kraftkommunene inntekter fra eiendomsskatten
i perioder med lave priser er det innenfor det
nye regelverket innført en
minimumsverdi på eiendomsskattegrunnlaget på 1,1 kr/kWh
av normalproduksjonen.

Departementet har ikke informasjon
om at eiendomsskatten fra kraftproduksjonsanlegg var på 1,2 milliarder kr
i 2000, slik representanten opplyser i sitt spørsmål.
I Ot.prp. nr. 47 for 1999-2000 anslo departementet at kommunenes
samlede inntekter i 2000 var om lag 1 060 mill. kr.
Med det nye regelverket ble provenyet
i 2001 om lag 910 mill. kr. Ifølge disse tallene
kan det anslås at kommunenes inntekter ble redusert med
om lag 150 mill. kr, og ikke 300 mill. kr,
slik representanten hevder. Stortingsflertallet aksepterte en slik
kortsiktig nedgang i inntektene. Dette ble omtalt i Innst. O. nr.
85 for 1999-2000, der flertallet, bestående av alle
partier bortsett fra Høyre og Fremskrittspartiet,
uttalte følgende:

«Etter
flertallets oppfatning må det framlagte forslag kunne sies å være
i tråd med flertallets intensjoner om nivå for
samlede inntekter for kraftproduksjonsanlegg til tross for at samlet
proveny i 2001 blir noe lavere enn 1 mrd. kroner.

Flertallet legger i sin vurdering til grunn
at prisene for inneværende år er relativt lave,
og at samlet proveny vil øke med økende priser.»

Skattedirektoratets oversikt over kraftanleggenes skattegrunnlag
for eiendomsskatteåret 2002 viser at eiendomsskatten også for
inneværende år vil utgjøre om lag 910 mill. kr
som følge av at kraftprisene var lave fra 1997
til og med 2000. Økningen i kraftprisene siden 2000 indikerer imidlertid
at eiendomsskatten for 2003 vil kunne bli høyere enn i
de omtalte årene 2001 og 2002.

Det vil for øvrig bli gjennomført
en evaluering av de nye verdsettelsesreglene
for eiendomsskatt på kraftanlegg i
løpet av 2002, slik det for øvrig er varslet i
en tidligere odelstingsproposisjon.

 På det siste spørsmålet har
jeg allerede svart. Det er jo et resultat av at representanten Klunglands
parti var med i det flertallet som har vedtatt at det skal evalueres
i løpet av inneværende år.

Jeg forsøkte på en relativt
diplomatisk måte
i mitt første svar å si at departementet
mener at de tall representanten opererer med, er gale.
Og den gjengivelse av takstgrunnlaget som gis i spørsmålets
siste del, er også en gal oppfatning av hva Stortinget
har vedtatt. Takstgrunnlaget er selvfølgelig det samme,
tatt i betraktning at kraftanleggene står der. Men jeg
har allerede i mitt svar opplyst at taksten også påvirkes
av lønnsomheten ved kraftanleggene,
og den er ikke uendret fra år til år.

Så spør representanten Klungland
om hvem som er best til å prognosere lønnsomhet
i kraftanleggene, departementet eller kommunene. Jeg tror
nok at det har vist seg at departementet under skiftende politiske
ledelser treffer noe bedre enn summen av kraftkommunenes prognoser.

 Jeg har et visst inntrykk av at representanten
nå står og leser noe han har med seg på forhånd.
Jeg har nettopp svart på det spørsmålet
ved å henvise til at stortingsflertallet faktisk har sagt
seg fornøyd med resultatet av det første året
med nye takseringsregler, og jeg har sitert et ganske
langt utdrag fra Innst. O. nr. 85 for 1999-2000.

Som svar på spørsmålet
om man vil følge opp dette gjennom en evaluering, kan jeg
nok en gang bekrefte at det vil vi. Men det er ikke summen
av kraftkommunenes prognoser som utgjør Stortingets beslutningsgrunnlag.
Det er de faktiske inntektene man får fra kraftverkbeskatningen,
som vil utgjøre evalueringen, og ikke resultatene
av de enkelte kommuners egne budsjetter. Det må,
uten spesielt å gå inn på Kvinesdal
kommune, kunne sies at av og til har vel kommunenes budsjettanslag både
for denne type skatteinntekter og for andre
inntekter et preg av mer ønsketenkning enn av realistiske prognoser.

