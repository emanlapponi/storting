  Det er noe uklart for meg og for departementet
hva som ligger i spørsmålet, men jeg vil gi en
generell omtale av momsregelverket på transportområdet
som kanskje kan bidra til en oppklaring.

Varetransport er en momspliktig tjeneste. Denne
avgiftsplikten er generelt utformet og innebærer
at det ikke har noen betydning hvilket transportmiddel
som brukes. Virksomheter som driver slik transport, skal beregne
utgående moms på omsetningen, samtidig som de
har fradragsrett for inngående merverdiavgift på anskaffelser. Persontransport
er imidlertid unntatt fra merverdiavgift.

Representanten mener at det foreligger
en forskjellsbehandling mellom sjø- og landtransport,
eksempelvis for transport mellom anlegg til Statens vegvesen.
Som nevnt er det uklart hva det her siktes til.

Det er imidlertid gitt særregler i
regelverket for moms i forhold til
offentlig vei. Det skal ikke betales moms ved tjenester
som gjelder planlegging, prosjektering, anlegg, reparasjon og vedlikehold
bl.a. av offentlig vei. Fritaket omfatter også ren
transport helt frem til arbeidsstedet. Det skal imidlertid betales
moms på all varelevering i forbindelse med slike prosjekter.
Videre gjelder fritaket kun i siste omsetningsledd, og det vil derfor bare
være den som fakturerer arbeidsytelser, f.eks. tjenester,
på offentlig vei direkte til oppdragsgiver, som vil være
stat, fylke og kommune, som omfattes av fritaket.

Bakgrunnen for dette fritaket er ønsket
om å motvirke konkurransevridning og skape avgiftsmessig
nøytralitet mellom offentlig og privat drift
i veisektoren. Uten denne regelen ville det lønt seg for
Statens vegvesen, kommuner eller fylkeskommuner å benytte egne
ansatte til å utføre tjenestene, i stedet for å kjøpe
tjenestene fra private.

Jeg er opptatt av at regelverket
for moms skal virke mest mulig nøytralt. Dette er også uttalt
i Sem-erklæringen. Regjeringen skal sette ned et utvalg
som skal se på konkurransevridning i forhold til kommunene.
Jeg kan imidlertid ikke se at det er grunnlag for å innføre
nye særordninger på transportområdet.

  Det er som kjent Stortinget, inkludert spørreren,
som har fastsatt prosenten her, og som altså har fastsatt
regelverket. Jeg tror kanskje spørreren går litt
utenom det fritaket som gjelder, som er fritak knyttet til anlegg
på offentlig vei. Regelverket
for offentlig vei skiller ikke mellom hvilke
transportmiddel som benyttes – lastebil, traktor, tanks – hvis
man skulle ønske det, men det er vel mindre
aktuelt – båt og andre transportmidler.
Fritaket omfatter altså ren transport helt frem til arbeidsstedet.
I praksis, står det i mitt manuskript, må det
imidlertid antas at alt vesentlig av slik transport skjer på land.
Det må sies å være et understatement,
i og med at det dreier seg om vei. Men det er ingen forskjellsbehandling
så lenge det dreier seg om anlegg knyttet til
offentlig vei.

  Som det er svart i hovedsvaret og
i tilleggssvaret, er svaret nei. Regjeringen planlegger ikke å fremme
nye unntaksbestemmelser i forhold til momssystemet og tilhørende
lov- og regelverk. Hvis representanten har sett forskjeller som
statsråden ikke har sett, er statsråden
særdeles lydhør for forslag som måtte komme
fra Stortinget basert på faktiske forhold i det nåværende
regelverk, eventuelt endringer av dette.

