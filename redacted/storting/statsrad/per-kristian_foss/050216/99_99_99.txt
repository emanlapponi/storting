  La meg aller først opplyse
at Finansdepartementet har hatt kontakt med Toll- og avgiftsdirektoratet
om denne saken forut for dagens spørretime.

Degernes Torvstrøfabrikk ønsker å passere
tollen i Högen utenom ordinær åpningstid.
Högen er en svensk tollstasjon som også utfører
tjeneste for norsk regning, i henhold til grensetollsamarbeidsavtalen
med Sverige. Degernes Torvstrøfabrikk har siden 1986 hatt
en muntlig avtale med Högen om tillatelse til passering
utenom åpningstiden.

Etter at svensk og norsk tollvesen lokalt hadde
en gjennomgang av oppgavene ved Högen tollstasjon, ble
Degernes Torvstrøfabrikk bedt om å søke
om skriftlig transporttillatelse. Tollregion Øst-Norge
fant imidlertid ikke å kunne innvilge søknaden.
Saken er påklaget og er under forberedelse for oversendelse
til Toll- og avgiftsdirektoratet.

Så lenge saken er under forvaltningsmessig
klagebehandling, kan jeg vanskelig ta stilling
til de vurderinger som er gjort. Degernes Torvstrøfabrikk
må derfor avvente utfallet av Toll- og avgiftsdirektoratets
klagebehandling.

Jeg kan imidlertid på generelt grunnlag
opplyse om at Toll- og avgiftsdirektoratet arbeider
for at alle aktører som importerer og eksporterer
varer til landet, skal behandles likt så sant de tilfredsstiller
de krav som er fastsatt i gjeldende regelverk og prosedyrer. Dette
gjelder uavhengig av varetype.

Toll- og avgiftsdirektoratet har videre opplyst
at det vil bli foretatt en gjennomgang av regelverk og prosedyrer for
utferdigelse av trafikktillatelser. Nye retningslinjer vil bli utarbeidet
og distribuert fra direktoratet i løpet av første
halvår 2005.

  Jeg viser til at en arbeidsgruppe den 2. februar
i år overleverte en rapport hvor en del problemstillinger
knyttet til lov om foretakspensjon og innskuddspensjon ble drøftet.
Arbeidsgruppen var opprettet av Finansdepartementet, og arbeidsgruppens
rapport ble sendt på høring 3. februar, med tre
måneders høringsfrist. Rapporten og høringsmerknadene
vil deretter bli vurdert i departementet på vanlig måte.
Eventuelle forslag til lovendringer vil bli fremmet i odelstingsproposisjonen.

Én av problemstillingene som omtales
i rapporten, er innføringen av tidsbegrenset uførestønad
og virkninger for uførepensjon etter
lov om foretakspensjon. Arbeidsgruppen viser til at Kredittilsynet
i brev av 16. november i fjor til departementet har vurdert denne
problemstillingen. Kredittilsynet uttaler i brevet at innføringen
av tidsbegrenset uførestønad i folketrygden ikke
skal ha noe å si for retten til å få innvilget
uførepensjon fra en slik
kollektiv pensjonsordning. Blant annet på bakgrunn av Kredittilsynets
vurderinger har arbeidsgruppen lagt til grunn at det ikke
er nødvendig med endringer i lov om foretakspensjon i denne
sammenheng.

For ordens skyld vil jeg nevne at Kredittilsynet
i ovennevnte brev også omtaler innføringen
av tidsbegrenset uførestønad og virkninger for
en del andre forsikringskontrakter. Dette gjelder kommunale
kollektive pensjonsordninger, individuelle renteforsikringer, individuelle
kapitalforsikringer og forsikringer inngått med skadeforsikringsselskap.
Kredittilsynet uttaler at innføringen av tidsbegrenset
uførestønad ikke ser ut til å reise
særlige problemstillinger i forhold til utbetaling av uføreytelser fra
slike kontrakter.

