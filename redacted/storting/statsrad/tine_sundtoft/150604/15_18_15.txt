 Stortinget er i dag bedt om å gjøre vedtak til lov om endringer i forurensningsloven vedrørende tilsyn med kommunene.


Kommunal- og forvaltningskomiteen har i sin innstilling fulgt regjeringens forslag til endringer i forurensningsloven § 48 a. Endringen innebærer at tilsynet med kommunenes plikter etter forurensningsloven § 32 a skal gjennomføres etter kommunelovens felles prosessregler om saksbehandling, klage og virkemiddelbruk. Da vil tilsynet med kommuneplikter på forurensningsområdet samlet skje etter kommuneloven.


Kommunen har i medhold av forurensningsforskriftens § 20-6 en plikt til å utarbeide en felles avfallsplan for havner i kommunen som hovedsakelig mottar avfall fra fritidsbåter. Etter samme bestemmelse har kommunen også en plikt til å lage en oversikt over alle havner innenfor kommunen.


Lovendringen innebærer at Fylkesmannen i medhold av kommuneloven kapittel 10 A får hjemmel til å pålegge kommunene å oppfylle sine plikter, noe som kan bidra til å sikre lovoppfyllelse av kommunens plikter på dette avfallsområdet. Lovendringen innebærer at Fylkesmannen i medhold av kommuneloven kapittel 10 A får hjemmel til å pålegge kommunene å rette forhold som er i strid med loven.


Forslaget er kun av prosessuell art og vil derfor verken ha administrative eller økonomiske konsekvenser.


