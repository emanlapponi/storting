 Luftkvalitet er et problem i mange norske kommuner. Norge er dømt for dette forholdet av EFTA-domstolen, fordi vi brøt luftkvalitetsdirektivet i årene 2009–2012.


Luftkvaliteten har bedret seg de siste årene. I 2014 var det ingen norske byer som hadde overskridelser av grenseverdiene for svevestøv. Kun Oslo og Bergen overskred grenseverdiene for nitrogendioksid.


Allerede i dag kan kommuner ta i bruk en rekke virkemidler for å bedre den lokale luftkvaliteten. Men Regjeringen jobber med å gi byene flere verktøy.


Regjeringen har vedtatt at et lovarbeid for lavutslippssoner skal igangsettes, slik noen kommuner har etterspurt. Arbeidet er i gang – i går hadde samferdselsministeren et møte med en rekke kommuner for å høre deres mening om saken.


Regjeringen støtter det lokale selvstyret og vil derfor være åpen for å lytte til forslag om tiltak basert på lokale ønsker.


Det har så langt ikke blitt fremmet noe konkret forslag fra det nye byrådet om bilfritt sentrum i Oslo. Imidlertid er et totalforbud mot bruk av bil i hele Oslo sentrum ikke en politikk som regjeringen mener er hensiktsmessig.


Jeg mener det er viktig å føre en politikk som gir reisende gode alternativer, slik at flere ønsker å velge buss og bane og færre ønsker å velge bil. Flere bilfrie gater og færre biler i bysentrum er en positiv utvikling som vi skal hilse velkommen. Regjeringens mål er at trafikkveksten skal tas gjennom kollektivtrafikk, sykkel og gange. Derfor er det logisk at bilen relativt sett vil spille en mindre rolle for persontransporten i storbyene i årene som kommer.


Satsingen på kollektivtransport i byområdene har økt betraktelig under denne regjeringen. I tillegg har det forrige byrådet i Oslo gjort en god jobb. Faktum er at 93 pst. av arbeidsreisene inn til Oslo sentrum gjennomføres med miljøvennlige transportmidler. I tillegg har regjeringen i statsbudsjettet for 2016 foreslått å øke bevilgningene til sykkel- og gangveier med 50 pst. Det er et godt grunnlag for dette arbeidet framover.


