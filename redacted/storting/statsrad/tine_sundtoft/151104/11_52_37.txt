 Regjeringen tar utfordringen med luftkvalitet på alvor. Vi er blitt dømt i EFTA-domstolen for dårlig luftkvalitet i perioden 2009–2012. Dette har vi et tverrpolitisk ansvar for å rydde opp i. Derfor har vi nå, som jeg sa i mitt første svar, vedtatt at lovarbeid for lavutslippssoner skal igangsettes – arbeidet er i gang. Vi ser også på et lovendringsforslag for å gi kommunene og fylkeskommunene grunnlag for å stille krav om at drosjenæringen skal ha lavutslipps- eller nullutslippsteknologi. Det er nå sendt på offentlig høring av Samferdselsdepartementet. Miljødifferensiering gjennom AutoPASS er under utredning hos Vegdirektoratet. I tillegg har denne regjeringen foreslått store økninger innenfor kollektivtransportbevilgninger og mer til gang- og sykkelvei. Så jeg mener at vi gjør veldig mye konstruktivt når det gjelder dette, og ønsker her et godt samarbeid også med det sittende byrådet i Oslo for å løse denne utfordringen.






                

