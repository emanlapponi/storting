 Som jeg sa i mitt første svar, har Stortinget nå fristilt regjeringen, slik at vi kan se planlegging av ny E16 og Ringeriksbanen i sammenheng – det er det vi nå gjør – for å få en hensiktsmessig planlegging. I et klimaperspektiv er Ringeriksbanen et veldig viktig tiltak. Så ser vi nå på de ulike alternativene, for vi ser at det er noen utfordringer når det gjelder naturverdier. Det er derfor vi har tre ulike traseer til utredning, som vi også ønsker å se i sammenheng med verneplanen for Tyrifjorden. Det er når den kunnskapen foreligger, at regjeringen vil foreta sin vurdering og velge den traseen som totalt sett gir den beste samfunnsmessige nytten.


