 Regjeringen besluttet i 2014 å se planleggingen av ny E16 og ny Ringeriksbane i sammenheng – dette for å kunne planlegge mer hensiktsmessig og redusere de totale kostnadene. Etter debatt, der også representanten Rasmus Hansson bidro med sine synspunkter i saken, vedtok Stortinget i juni 2015 å fristille regjeringen fra det tidligere vedtaket om å bygge en ny jernbane om Åsa. Regjeringen har dermed fått muligheten til å vurdere om felles planlegging av vei og jernbane er den beste løsningen.


Jeg er klar over at bygging av ny E16 og ny Ringeriksbane fra Kroksund til Hønefoss er utfordrende for natur- og kulturverdier. Regjeringen har på best mulig måte søkt å vektlegge hensynet til disse verdiene i sitt valg av løsninger. Strekningen mellom Skaret og Hønefoss er delt opp i fem delstrekninger. På delstrekning 3, Gjesvalåsen–Bymoen, er det valgt å planlegge med en lang tunnel. Dette skjermer viktige landskaps-, natur- og kulturverdier. Det er på delstrekning 4, Bymoen–Styggedalen, vi har de største utfordringene for natur- og kulturverdier. Blant annet gjelder dette våtmark, slik representanten tar opp i sitt spørsmål. Regjeringen mener det er behov for å få et bedre plangrunnlag før det fattes en endelig beslutning om trasévalg. Det gjennomføres derfor nå et forprosjekt som vil gi oss den nødvendige kunnskapen for å foreta et valg mellom de tre alternative traseene som er presentert.


Samtidig med at vi jobber med å finne fram til den beste løsningen for ny Ringeriksbane, jobber vi med å avslutte verneplanen for Tyrifjorden. Jeg kan berolige representanten Rasmus Hansson med at planen ikke ligger i skuffen, men at det jobbes med å få sluttbehandlet verneplanen. Ny Ringeriksbane vil både utvikle Bergensbanen og gjøre den mer konkurransedyktig mot fly. I tillegg vil den legge forholdene bedre til rette for mer klimavennlig transport i Østlandsregionen.


Med et nytt oppdatert kunnskapsgrunnlag er målet at vi også får en løsning som ivaretar viktige naturverdier. Sluttføring av verneplanen for Tyrifjorden er et viktig ledd i dette arbeidet.


