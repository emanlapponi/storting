 Som jeg sa i mitt første svar, er flere bilfrie gater og færre biler i bysentrum en positiv utvikling som vi skal hilse velkommen. Det er en utvikling vi har sett i Oslo de senere år. Jeg prøvde også å si i det omtalte intervjuet i VG at det forrige byrådet har gjort en formidabel jobb innenfor dette området, slik at 93 pst. av arbeidsreisene nå foregår enten med kollektivtrafikk, sykkel eller gange. Det er totalforbudet vi har vært imot.


Jeg tenker at det arbeidet som det forrige byrådet har startet, og det regjeringen legger opp til med mer satsing på kollektivtrafikk og mer til gang- og sykkelveier, er en utvikling som vi ser kommer. Det gir hyggeligere bysentrum, det gjør det mer attraktivt også for andre både å bruke sykkel og å spasere mer, men det er dette totalforbudet, uten å tenke praktiske løsninger, som regjeringen er imot.


