 Klima- og miljødepartementet inviterte 22. desember 2014 til et høringsmøte for å få høringsinstansenes syn på en midlertidig forskrift om bruk av snøscoooterløyper i de tidligere forsøkskommunene Sirdal, Vinje, Lom, Stor-Elvdal, Røros, Hattfjelldal og Fauske ut vinteren 2014/2015. Mitt departement ga i høringsbrevet klart uttrykk for at en slik forskrift krever lovhjemmel, og for at det var argumenter som talte mot at det er en slik hjemmel i eksisterende regelverk. Vi ga likevel uttrykk for at vi mente motorferdselloven § 4 annet ledd ga tilstrekkelig hjemmel.


Vurderingen av hjemmelsgrunnlaget er et spørsmål med vanskelige juridiske avveininger, og etter en ny vurdering kom departementet til at hjemmelsgrunnlaget er så uklart at motorferdselloven neppe gir tilstrekkelig hjemmel for å åpne for ren fornøyelseskjøring, slik det er snakk om i de aktuelle kommunene. Vi ønsket ikke å risikere lovbrudd, og besluttet derfor ikke å fastsette en slik forskrift.


Jeg er lei meg for de ulemper dette medfører for de berørte kommunene. I lys av denne sakens forhistorie, der departementet bl.a. ble anklaget for lovbrudd i anledning det nå avviklede forsøket etter lov om forsøk i offentlig forvaltning, står jeg likevel fast ved at det var riktig å ikke strekke loven lenger enn vi er helt sikre på at det er grunnlag for. Jeg er sikker på at presidenten er enig med meg i at departementet skal følge norsk lov.


