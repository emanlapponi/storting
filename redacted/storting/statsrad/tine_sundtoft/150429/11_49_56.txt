 Både nasjonalt og globalt er det en klar målsetting om å stanse utryddelsen av arter. Artsdatabankens rødliste vurderer hvilke arter som står i fare for å bli utryddet i Norge, og dette er svært viktig og objektiv kunnskap, som jeg selvsagt legger til grunn i vurderinger av artenes status.


Som representanten Hansson er godt kjent med, er rovviltforvaltningen i Norge regulert med svært klare rammer fastsatt av Stortinget – ikke minst gjelder dette størrelsen på bestandene av de store rovdyrene. I rovviltforliket av 2011 videreførte et samlet storting de gjeldende bestandsmålene for gaupe, jerv og ulv, mens målet for bjørn ble noe endret. Stortinget har også sagt at bestandene skal forvaltes så nær bestandsmålene som mulig, noe som gjør at det er lite handlingsrom for bevisst å øke eller å redusere bestandene utover de fastsatte målene.


Av hensyn til den todelte målsettingen om å ivareta både rovvilt og beitedyr er bestandsmålene for store rovdyr satt lavt i Norge, sett ut fra rent faglige vurderinger. De målene som er fastsatt av Stortinget gjennom rovviltforlikene av 2004 og 2011, gjør at de største rovdyrene vil forbli truet på norsk rødliste for arter. Stortinget har også valgt å vurdere levedyktigheten til bestanden av rovdyr med utgangspunkt i at vi har felles bestander med våre naboland. Jeg mener at det er fornuftig.


Når det gjelder ulv, har jeg orientert Stortinget om at regjeringen i løpet av året på egnet måte vil legge fram en sak om nytt bestandsmål for ulv og ulvesonen. Ulvens status på rødlisten vil være en viktig del av det kunnskapsgrunnlaget vi tar med i vurderingen av en framtidig ulveforvaltning.


I likhet med representanten Hansson har jeg sett at gaupe i Artsdatabankens foreløpige rødlistevurderinger vurderes som mer truet enn ved forrige rødliste i 2010. Hovedårsaken er den negative bestandsutviklingen i Sverige. Den norske bestanden ligger nå godt under det fastsatte bestandsmålet om 65 årlig fødte ungekull av gaupe. I tråd med rovviltforliket skal bestanden ligge så nært bestandsmålet som mulig. Det betyr at når vi ligger over målet, skal bestanden ned, og når vi ligger under målet, skal bestanden opp. Når vi får nye bestandstall for gaupe fra Rovdata i midten av mai, vil jeg vurdere om det er behov for å se nærmere på jaktkvotenes størrelse. I så fall vil jeg be rovviltmyndighetene følge opp dette.


