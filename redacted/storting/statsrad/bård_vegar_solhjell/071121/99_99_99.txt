  Departementet har i St.prp. nr. 1 for 2007-2008
gitt tilbakemelding på oppmodingsvedtak nr. 545 om dette
og sagt følgjande:

«Departementet
har gått gjennom tilskottsmodellen for private grunnskolar
som varsla i St.prp. nr. 39 (2006-2007) og i Ot.prp. nr. 37 (2006-2007).

Ordninga med kommunekorreksjonsfaktor er teknisk
komplisert, og skaper usikre rammevilkår for dei private
grunnskolane. Departementet foreslår derfor å fase
ut ordninga over ein treårsperiode
frå 1. januar 2008.

Departementet har gjort ein foreløpig
gjennomgang av modellen som bereknar tilskottet til dei private grunnskolane.
Foreløpige anslag tyder på at ei endring i
modellen slik at den betre tek omsyn til kostnadsstrukturen i offentlege
skolar vil kunne føre til ei omfordeling av midlar mellom
dei private grunnskolane. Departementet vil vurdere dette nærmare
i samråd med privatskoleorganisasjonane.»

Vi er med andre ord ikkje
ferdige med å gjennomgå tilskotsmodellen for dei
private grunnskolane. Førebels er det berre ordninga med
kommunekorreksjonsfaktor det vil verte gjort endringar i. Eventuelle
endringar i tilskotsmodellen vil kunne ha budsjettverknader. Derfor
er det naturleg å kome tilbake til saka
i St.prp. nr. 1 for 2008-2009, altså budsjettet.

Så spør representanten Dørum
vidare om på kva måte eg vil sikre
at familieøkonomi
og andre eksterne faktorar ikkje skal vere
avgjerande for høvet til elevane til å gå på godkjende
privatskolar. Privatskolelova set eit tak på kva skolen
har lov til å ta i eigenbetaling av elevane. Skolepengane
kan som hovudregel maksimalt utgjere 15 pst. av tilskotsgrunnlaget.
I tillegg til dei ordinære skolepengane kan skolane ta
inntil 3 000 kr pr. år for elevar i grunnskolen og inntil
4 000 kr pr. år for elevar i den vidaregåande skolen
til dekning av utgifter til husleige og kapitalkostnader.

Gjeldande føresegn om maksimumspris
på skolepengar er òg ei vidareføring
av tidlegare føresegner i friskolelova av 2003 og den tidlegare
privatskolelova.

  Vi har no gjort ei endring, og nettopp
fordi vi har erfart at tilskotsmodellen er vanskeleg å halde
seg til på den enkelte skole og lite føreseieleg,
skal vi no gå gjennom han. Men det er klart at endringar
som vi eventuelt skal gjere, kan ha budsjettverknader.
Derfor er det naturleg å leggje dette fram i samband med
budsjettet for 2009, for endringar som vil ha budsjettverknader,
må handterast i budsjettprosessen, og vil då gjelde
frå 2009.

Så vil eg igjen få presisere
at det jo er sånn at den finansieringsordninga vi har i
dag, er den same som galdt i friskolelova, og som no gjeld
vidare inn i privatskolelova.

  Akkurat som, trur eg, Venstre er einig
med Regjeringa og SV i at hovudsatsinga i åra framover
vil vere å styrkje den offentlege fellesskolen,
har vi òg vore einige om at det har vore nødvendig å sjå på tilskotsordningane
for privatskolar, bl.a. fordi vi har erfart at dei har vore lite
føreseielege, og det har vore utfordringar knytte
til dei. Og vi skal sikre ein trygg økonomi for
private skolar òg i Noreg i tillegg til den offentlege
skolen. Vi har gjort ei endring, som representanten kjenner til.
Så vil vi kome tilbake igjen til ei vurdering
av det ganske komplekse systemet her, og mi oppfatning
er at det er naturleg å presentere det i samband med budsjettet
for 2009, altså i St.prp. nr. 1. Da vil vi leggje fram
eventuelle endringar som er aktuelle for å sikre ei
føreseieleg og god finansiering òg
av dei private grunnskolane i Noreg.

