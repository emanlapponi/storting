 Denne saka er spesiell og langt meir komplisert enn flesteparten av dei motsegnssakene som departementet får til behandling. Det har ikkje minst si årsak i at utvidinga av vegen langs eksisterande trasé inneber inngrep i eit naturreservat som òg har internasjonal beskyttelse etter det som heiter Ramsar-konvensjonen. Det er strenge retningslinjer for korleis slike Ramsar-område skal behandlast.


Dei juridiske rammevilkåra for å kunne godkjenne eit slikt inngrep er lagde fram for Lovavdelinga i Justisdepartementet. Lovavdelinga peikar på fleire forhold som må vere avklarte for å kunne ta endeleg stilling til om alternativ A kan veljast innanfor ramma av naturmangfaldslovas avgjerder om områdevern.


Med dette utgangspunktet arbeider vi no med kva krav som må stillast til utvidinga av E6 for at vi ikkje skal bryte Ramsar-konvensjonen og naturmangfaldlovas avgjerder.


Så vil eg leggje til at trass i dette er det klart at ei samla behandlingstid på om lag fire år er altfor lang. Eg kjem derfor raskt til å framleggje mi avgjerd, slik at ein kan kome vidare i saka. Vi samarbeider no tett med andre departement som det gjeld – dette for å sikre ei avgjerd basert på gjennomførbare føresetnader, slik at ikkje vidare framdrift og planlegging vert ytterlegare hindra.


