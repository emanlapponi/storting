 Kommunane og fylkeskommunane har
etter opplæringslova ansvar for å sjå til at læringsutbyttet
for elevane er forsvarleg og i tråd med lov, læreplan og anna
regelverk. Kommunane og fylkeskommunane må ha den nødvendige
skulefaglege kompetansen og må ha forsvarlege system i administrasjonen,
slik at dei kan ivareta det ansvaret. 

Gjennom nasjonale tilsyn i
2006 og 2007 og gjennom Riksrevisjonen si undersøking frå 2006
er det avdekt at mange kommunar og fylkeskommunar ikkje har forsvarlege
system for å følgje opp lovverket. Utdanningsdirektoratet har
derfor saman med KS nyleg laga ein rettleiar til kommunane og fylkeskommunane
for å hjelpe dei med å byggje opp slike system. Det har òg
vore satsa på å styrkje og målrette tilsynet med kommunane
og fylkeskommunane. Statleg tilsyn er ein viktig metode for å ansvarleggjere
kommunane og fylkeskommunane, auke merksemda om rammer og resultat i skulen
og hindre brot på opplæringslova. Riksrevisjonen peikte i 2006
på at det vert ført tilsyn med sentrale føresegner i
opplæringslova i avgrensa grad. Eg vil vurdere korleis vi ytterlegare
kan betre det statlege tilsynet i framtida. 

Kommunane og fylkeskommunane
er òg forplikta til å følgje opp nasjonale kvalitetsvurderingar
som departementet gjennomfører. Det nasjonale systemet for kvalitetsvurderingar
skal bidra til kvalitetsutvikling på alle nivå i grunnopplæringa
med blikk på tilpassa opplæring og auka læringsutbytte
for den einskilde eleven. Kvalitetsvurderingssystemet skal i tillegg bidra
til openheit, innsyn og dialog om verksemda i skulen. Slik skal det òg
danne grunnlag for lokalt vurderings- og utviklingsarbeid gjennom skuleeigarens
og skuleleiarens tilrettelegging for vurderingar og oppfølging av
resultat. 

Ved sida av det statlege tilsynet er nasjonale prøver
og nettstaden «Skoleporten» sentrale element i kvalitetsvurderingssystemet.
Gjennom systemet gjer styresmaktene ei nasjonal kartlegging av læringsutbytte,
læringsmiljø og ressursar. Om ein skal skape auka merksemd,
lokalt engasjement og handling, må resultata gjerast tilgjengelege.
Data og resultat på lokalt og nasjonalt nivå vert derfor synleggjorde
på «Skoleporten». «Skoleporten» har ein open
del med informasjon som alle har tilgang til, og ein lukka del der kommunar
og fylkeskommunar kan finne informasjon om t.d. resultata på nasjonale
prøver på skulenivå. 

 Eg kan seie meg einig i innlegget
frå representanten. I tillegg til nasjonale prøver, kvalitetsutvikling
og kompetanse er tilsyn viktig, for det gir kontroll med og sjekk av om
ein rundt omkring i Noreg faktisk gjer det som Stortinget har vedteke at
ein skal gjere innanfor skuleområdet. Heilt sentral i oppfølginga
av politikken er sjølvsagt administrasjonen og den kompetansen ein
har i den einskilde kommunen eller fylkeskommunen. Vi veit at det er betydelege
forskjellar, og det er avdekt store svakheiter. Derfor er eg oppteken av
å jobbe med dette frå nasjonalt hald, men òg, som representanten
nemner, i dialog med KS. Vi har heldigvis ei rekkje kommunar, som eg sjølv
har besøkt, som jobbar særs systematisk og godt med det. 

