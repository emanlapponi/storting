 Eg vil i innleiinga streke
under at skulane er vande til å handtere ei rekkje opplysningar om
elevane. Det er ikkje noko nytt, sjølv om skulane brukar individuelle
utviklingsplanar og mappevurderingar. 

Forskrifta til opplæringslova
regulerer korleis vurderinga av elevane i grunnskulen og i vidaregåande
opplæring skal vere. Dette gjeld både vurdering med karakterar,
vurdering utan karakterar, undervegsvurdering og sluttvurdering. Når
det gjeld vurdering utan karakter og undervegsvurdering, heiter det òg
at «Elevane skal kunne delta i vurderinga av sitt eige arbeid».

Mange skular brukar individuelle utviklingsplanar og mappevurdering
for å oppfylle kravet til undervegsvurdering og sluttvurdering i forskrifta.
Utdanningsdirektoratet kartlegg no kva vurderingsopplegg skular og bedrifter
i alle kommunar og fylkeskommunar brukar. Eitt tema i undersøkinga
er bruken av ulike vurderingsverktøy, som m.a. omfattar mappemetodikk
og arbeidsplan eller tilsvarande, som angir læringsmål for ein
kortare periode. Rapporten vil liggje føre i mai 2008.  

Individuelle
utviklingsplanar kan vere viktige hjelpemiddel for å få elevane
aktivt med i vurderinga av eige arbeid. Slike planar kan derfor vere eit
ledd i tilpassa opplæring for den enkelte eleven. Her kan arbeidsmål
verte tilpassa, slik at kvar enkelt elev på best mogleg måte
skal kunne nå kompetansemåla. Det same gjeld mappevurdering,
der det vert lagt vekt på læringsprosessar og på tilbakemelding
undervegs i arbeidet, slik at elevane tydeleg kan sjå eiga utvikling
og eigen læringsmåte. 

Det er så langt ikkje gjeve
føringar frå sentralt hald om korleis slike planar eller mappevurderingar
skal brukast, eller kva dei kan innehalde. Dette høyrer til den lokale
metodefridomen og må sjåast i samanheng med både skulestrukturen
og elevane. Etter det eg kjenner til, er det vanleg at lærar og elev
saman vert einige om innhaldet i mappene. Ei mappe kan t.d. bestå
av ei systematisk samling av elevarbeid som viser innsats, framsteg og prestasjonar
innanfor eitt eller fleire område. Samlinga kan omfatte elevmedverknad
når det gjeld val av innhald, utvalskriterium og kriterium for å
bedømme nivået i forhold til visse felles oppsette mål,
og ho kan vise elevane sine refleksjonar og haldningar. 

Mappevurdering
har vorte brukt i mange år, medan digitale mapper er eit nyare fenomen.
I dei siste åra har denne arbeids- og vurderingsforma ofte vorte understøtta
av digitale verktøy, som digitale læringsplattformar eller
vanlege nettsider. 

Behandlinga av alle typar utviklingsplanar og
mapper følgjer dei same reglane som for anna arbeid og for andre
avtalar ved skulen. Opplysningane i slike mapper og utviklingsplanar er
personopplysningar etter personopplysningslova. Opplæringslova har
ikkje eigne reglar om personvern for elevar. Det er derfor reglane i personopplysningslova
som må nyttast. Aktuelle spørsmål er kven som skal ha
innsyn i utviklingsplanane/mappene, korleis tryggleiken skal takast vare
på, og korleis opplysningar skal overførast til ny skule ved
flytting. 

Eg føreset at skuleeigarane, på same måten
som for andre lover og reglar, held seg til gjeldande personopplysningslov
i den daglege bruken av elevmapper og utviklingsplanar. Det er Datatilsynet
som fører tilsyn med at reglane i personopplysningslova vert følgde.

Eg er oppteken av personvern for elevane. Dei opplysningane som vert
registrerte, må vere nødvendige for å nå målet
om best mogleg læringsutbyte for elevane. Opplysningane må behandlast
på ein sikker måte og i samsvar med reglane i personopplysningslova.
Eg vil vurdere om det er behov for meir informasjon til skuleeigarane om
dette. 

 I St.meld. nr. 16 for 2006-2007,
… og ingen sto igjen, peikte Kunnskapsdepartementet på at det
var behov for å få eit betre kunnskapsgrunnlag om dei forholda
i utdanningssystemet som spelar ei rolle for sosial utjamning. Kunnskapsdepartementet
varsla i meldinga at dei ville greie ut spørsmålet om eit lovgrunnlag
i barnehagelova for å hente inn nødvendige data. 

Etter
kvart som barnehagedekninga vert betre, og ettersom Regjeringa kjem til
å føreslå å innføre rett til barnehageplass,
meiner departementet at det er eit stort behov for å kunne måle
kvaliteten på barnehagetilbodet. Vi treng òg eit betre datagrunnlag
for å vurdere langsiktige effektar av å setje inn tidlege tiltak
og å sjå samanhengen mellom det å ha vore i barnehage
og seinare læring. I høyringsnotatet føreslo derfor
Kunnskapsdepartementet at det skal kunne hentast inn opplysningar til eit
nasjonalt register om opphald i barnehage. Registeret skal berre nyttast
til å utarbeide statistikk. Forslaget inneber ikkje at det skal forskast
på situasjonen til kvart enkelt barn. 

Departementet vurderer
for tida merknadene som kom i høyringsrunden, og er i dialog med
Datatilsynet for å sikre at alle personvernomsyn vert tekne vare på.
Eit endeleg forslag vil departementet komme tilbake til i den odelstingsproposisjonen
som vert lagd fram. 

Eg vil peike på at det her er snakk om
eit svært avgrensa register, som berre skal ha opplysningar om om
eit barn har hatt plass i ein barnehage. Registeret vil såleis berre
innehalde fødselsnummeret til barnet og organisasjonsnummeret til
barnehagen. Det er ikkje aktuelt at registeret skal ha opplysningar om kunnskapen
eller dugleiken til kvart barn eller andre opplysningar om den enkelte.

 Først vil eg igjen presisere
at dette er snakk om informasjon som går på om ein har gått
i barnehage, eller om ein ikkje har gått i barnehage, ikkje informasjon
om f.eks. sosial kompetanse, prestasjonar, kunnskap eller andre trekk ved
barnet. Det er ei veldig viktig presisering. 

Så er det slik
at nettopp fordi vi er opptekne av at det forskingsgrunnlaget som kan gjere
at vi ytterlegare forbetrar barnehagetilbodet og annan innsats for små
barn, skal vere godt, så har vi hatt møte med Datatilsynet.
Vi har vore i ein dialog med dei om korleis vi best kan få moglegheit
til å hente inn data. Det er fleire problemstillingar som det er aktuelt
å sjå på, og etter den dialogen får vi kome tilbake
med eit forslag som vi meiner tek vare på personvernomsynet på
ein god måte. 

