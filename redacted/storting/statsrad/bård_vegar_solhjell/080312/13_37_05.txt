 Eg er einig med representanten i at dette er eit viktig spørsmål.

Det er heilt riktig at i ein god og moderne skule er vi avhengige
av å vurdere eleven og gje han/ho tilbakemelding om eit breitt sett
av faktorar, alt frå konkrete, målbare resultat til meir allmenne
vurderingar, som t.d. kvar eleven gjer det godt, og kvar eleven kan forbetre
seg. Ein må vurdere eit breitt sett av ulike kompetansar. 

Det er klårt at bruken av mappevurdering, og ikkje minst digitale
mapper, gjev oss særlege utfordringar. Vi har ei streng personopplysningslov
i Noreg som på ein god måte regulerer bruken av informasjon.
Skulen er òg vand til å behandle denne typen data. Eg vil likevel
gjenta det som eg slutta med i stad, at eg vil vurdere om det er behov for
meir informasjon om behandling av den typen informasjon til kommunar og
fylkeskommunar i framtida. 

