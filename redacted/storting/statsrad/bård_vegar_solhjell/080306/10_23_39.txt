 Her høyrest det ut som om vi er einige om at det må vere ei målsetjing at skulen skal delta i samfunnet i størst mogleg grad, og ein måte å gjere det på, som er veldig viktig, og som mange heldigvis gjer, er å dra på ulike typar turar i inn- og utland, besøk av ulike slag. Mange av dei vert betalte av skulen, men nokre av dei krev også ei finansiering på toppen av det. Det kan skje gjennom f.eks. gåver, dugnader, frivillig innsamling av pengar, osv. 




Så forstår eg også at vi er einige om gratisprinsippet. Når representanten Tørresdal seier at vi er einige om gratisprinsippet, og at vi så må finne ei god praktisering, vil eg påpeike at dersom vi skal ha eit gratisprinsipp, må vi også ha ei praktisering som sørgjer for at skulen kan vere gratis. Elles har vi ikkje eit gratisprinsipp. Det er nettopp derfor eg har vore så tydeleg på, og som eg forstår vi er einige om, at det å påleggje elevar å betale for å vere med på skuleturar med eit fagleg innhald i regi av skulen og i skuletida skal ikkje vere lov. Det har Stortinget samrøystes sagt. Då må vi følgje det. Samtidig vil mi oppfordring vere at vi må la det vere kreative løysingar lokalt som sørgjer for størst mogleg aktivitet, flest mogleg skuleturar av det gode slaget, som kan vere eit positivt bidrag, men då innafor den lova som Stortinget samla har eit ansvar for, og som vi praktiserer. Då må vi sjølvsagt også sørgje for at regelverket er i tråd med det, men at det kan brukast på ein mest mogleg fornuftig måte rundt omkring på skulane i Noreg. 




