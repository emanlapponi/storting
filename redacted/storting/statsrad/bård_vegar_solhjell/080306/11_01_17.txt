 Først vil eg takke for det eg synest har vore ein god debatt og ein god diskusjon med interpellanten og resten av Stortinget. Debatten har vist to ting, etter mitt syn: For det første at vi står overfor to viktige omsyn som vi alle er einige i, og som vi må prøve å sameine på ein god måte. Eit døme på det er det representanten Anundsen nemnde om turar med dei kvite bussane eller andre til konsentrasjonsleirane, og fordi eg sjølv har besøkt både Auschwitz og Birkenau i noverande Polen og Sachsenhausen i Tyskland, veit eg kva for eit enormt inntrykk det kan gjere når ein er ung, og derfor kor enormt viktig det kan vere, kva for haldningar det kan skape, og kva for varige spor det kan setje. Nettopp derfor er det så viktig at viss ein skule i skulen sin regi bestemmer seg for å arrangere ein slik tur, skal det vere eit tilbod til alle. Det skal ikkje, når det er i skulen sin regi, oppstå eit klasseskilje mellom dei som har råd til det, og dei som ikkje har råd til det. Det skal vere eit tilbod til alle, det er det gratisprinsippet handlar om. 




Under representanten Dørums innlegg om angst prøvde eg å sjå meg rundt i salen og bruke sansane godt, men eg må innrømme at eg ikkje kjende den angsten under innlegga til representantane frå regjeringspartia. Kva veit eg - kanskje er eg meir liberal av natur, så eg toler meir før eg tolkar det som angstfylt. Tvert imot høyrde eg fire gode innlegg frå representantane frå regjeringspartia, men òg gode innlegg frå representantane frå opposisjonen, noko som eg synest har ført til ein god debatt, og som syner at det er brei einigheit om den lova vi i dag har, som òg alle partia i Stortinget står bak. Det er òg brei einigheit om praktiseringa av den lova vi i dag har. Eg trur ikkje det er nødvendig med noka kollokviegruppe. 




Men eg synest representanten Eriksen tok fram noko viktig som eg vil avslutte med: Vi har alle saman, og især eg, ei oppgåve i å trekkje fram dei gode lokale eksempla frå der ein faktisk praktiserer dette på ein fullt lovleg måte, og der det fungerer. Det er nemleg kommunar som har den typen pottar, skular òg, og som på den måten bidreg til at mange skular fungerer godt. Ein brukar pengar frå kommune og skule, ein har innsamlingar, dugnader og anna, og så løyser ein det på toppen med den type pottar. Det skjer rundt omkring. Det finst òg mange andre gode lokale eksempel. 




Eg avsluttar igjen med å takke for debatten - med håp om at vi alle kan bidra til at vi skal finne sunne, fornuftige løysingar rundt omkring innanfor lova og i tråd med gratisprinsippet.




