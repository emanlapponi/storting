 Vi har nettopp høyrt to gode innlegg, som på mange måtar gir uttrykk for dei
                  utfordringane vi har på dette feltet, og som vi vil ha i veldig mange år. 

Riksrevisjonen har hatt som utgangspunkt å vurdere om departementet har teke vare
                  på sitt nasjonale ansvar for å medverke til at vaksne får det tilbodet om
                  grunnskuleopplæring og opplæring på vidaregåande nivå som dei har krav på etter
                  opplæringslova. Riksrevisjonen sin rapport er på fleire punkt kritisk til korleis
                  grunnopplæringa for vaksne er teke vare på. Det er uløyste oppgåver knytte til
                  vaksne si deltaking i grunnopplæringa, som medfører at både kommunesektoren og
                  staten har utfordringar som krev nye tiltak. I det vidare arbeidet tek eg med meg
                  resultata som Riksrevisjonen sin rapport viser, og merknadene frå komiteen. 

Riksrevisjonen har konsentrert problemstillingane om formell læring i ordinær
                  utdaning. Mange av satsingane frå departementet har vore tiltak som er utanfor det
                  formelle utdaningssystemet, retta mot vaksne i arbeidslivet med svake
                  grunnleggjande dugleikar, samarbeid med Nav om arbeidssøkjarar og læring på andre
                  måtar utanfor det ordinære utdaningssystemet. Desse tiltaka er ikkje omfatta av
                  undersøkinga. 

I rapporten peikar Riksrevisjonen på at deltakinga i grunnopplæringa blant vaksne
                  er relativt låg sett i forhold til det som var forventa då vaksne fekk utvida
                  lovfesta rett til opplæring. Eg konstaterer at tiltaka i oppfølginga av
                  kompetansereforma ikkje i så stor grad som forventa har ført til auka deltaking i
                  formell grunnopplæring for vaksne. Ei god forklaring på dette trur eg er at det må
                  vere nokre føresetnader til stades for at vaksne skal nyte godt av offentlege
                  tilbod, f.eks. moglegheita til å kombinere opplæring med arbeid, stønad til
                  livsopphald og arbeids- og livssituasjonen generelt. Det er god grunn til å anta
                  at korleis desse vilkåra er lagt til rette for den einskilde, saman med
                  situasjonen på arbeidsmarknaden, i stor grad påverkar motivasjonen til å delta i
                  opplæring. 

Dei siste åra har arbeidsmarknaden vore god. At det har vore enkelt å få arbeid,
                  kan ha medverka til at mange vaksne ikkje opplever at dei treng meir opplæring. Eg
                  vil følgje utviklinga på arbeidsmarknaden nøye. Det er viktig at kommunar og
                  fylkeskommunar i samarbeid med arbeidsmarknadsstyresmaktene følgjer opp med gode
                  tilbod. 

Eg vil minne om at det er kommunane og fylkeskommunane si plikt å oppfylle den
                  einskilde sin rett til grunnskule og vidaregåande opplæring. Likevel har det i
                  nokre tilfelle vore uklart om regelverket er tilstrekkeleg forstått av
                  skuleeigarane, t.d. når det gjeld moglegheitene for tilpassing innanfor ramma av
                  læreplanane. Eg har difor bedt Utdanningsdirektoratet sørgje for god rettleiing om
                  korleis grunnopplæring for vaksne kan tilpassast innanfor rammene av lærarplanane. 

Riksrevisjonen peikar vidare på at svakheiter ved informasjonsarbeidet er ein
                  viktig grunn til vaksne si låge deltaking. Eg meiner ein viktig føresetnad for
                  informasjonsarbeidet må vere at dei som treng informasjon, skal få det når dei har
                  behov for det, og at informasjonen vert retta inn mot der målgruppa er, t.d. i
                  arbeidslivet, i Nav-systemet osv. 

For å nå ut til vaksne i arbeidslivet med behov for opplæring i grunnleggjande
                  dugleikar etablerte departementet Program for basiskompetanse i arbeidslivet i
                  2006. Same år tok Kunnskapsdepartementet initiativ til ei samarbeidsavtale mellom
                  Arbeids- og inkluderingsdepartementet og KS for å sikre betre samarbeid mellom dei
                  lokale Nav-kontora og kommunesektoren om opplæring som tiltak for arbeidssøkjarar.
                  Begge desse tiltaka er målretta mot grupper av vaksne som ofte ikkje vert fanga
                  opp av kommunane sine tiltak. Eg har òg bedt både Utdanningsdirektoratet og Vox
                  arbeide vidare med informasjonstiltak som kan treffe målgruppa betre. 

Riksrevisjonen meiner òg at for få vaksne på vidaregåande opplæringsnivå får
                  vurdert realkompetansen sin, at det er manglande likebehandling fylkeskommunane
                  mellom, og at det må etablerast ei lik forståing av regelverket. Ordninga med
                  vurdering av realkompetanse er krevjande og vil innebere eit visst skjøn. Eit
                  regelverk som er så detaljert at det fjernar det skjønsmessige elementet, vil
                  kunne bli lite tenleg med omsyn til både innhald og omfang. Det er òg viktig å ta
                  vare på dei prinsippa for individuell vurdering som låg til grunn for ordninga.
                  Men eg er einig med Riksrevisjonen i at det framleis er eit forbetringspotensial
                  når det gjeld utvikling av systemet for vurdering av realkompetanse. Eg har derfor
                  allereie bedt Utdanningsdirektoratet om å arbeide for at fylkeskommunane utviklar
                  ein meir eins praksis når det gjeld realkompetansevurdering av vaksne. 

Statistikkgrunnlaget for vaksne i vidaregåande opplæring har manglar, og eg ser at
                  det er behov for å styrkje dette for betre å kunne kartleggje og følgje
                  aktiviteten som gjeld vaksne si læring. Problema er bl.a. knytte til at
                  fylkeskommunane har ulike administrative system for rapportering, og at dei
                  rapporterer på ulike måtar. Det er sett ned ei arbeidsgruppe med representantar
                  frå Utdanningsdirektoratet, departementet, SSB, fylkeskommunane, VIGO
                  styringsgruppe og Vox som arbeider med å betre statistikkgrunnlaget. Gruppa
                  undersøkjer m.a. kva for nasjonale føringar som er nødvendige for å få til felles
                  saksbehandlings- og registreringssystem. 

Riksrevisjonen peikar på at det i liten grad er ført tilsyn med kommunane og
                  fylkeskommunane si oppfølging av retten til grunnopplæring. Dei siste åra har
                  Utdanningsdirektoratet på oppdrag frå departementet lagt ned eit betydeleg arbeid
                  i å leggje om og betre fylkesmannen sitt tilsyn etter opplæringslova.
                  Departementet vurderer endringa som vellykka. Ressursane til tilsyn vart styrkt i
                  2008, og det er òg foreslått ei styrking i 2009. Det skal gi grunnlag for å auke
                  omfanget av fylkesmannen sine tilsyn, både det hendingsbaserte og det nasjonale
                  tilsynet. Tema for tilsyn vert valt ut frå kunnskapen om tilstanden i sektoren og
                  korleis regelverket vert praktisert. Ei samla vurdering avgjer kva for tema som
                  vert prioritert. 

Eg ser òg at oppgåve- og ansvarsfordelinga mellom Utdanningsdirektoratet og Vox
                  kan ha framstått som uklar, og kan ha hindra best mogleg verknad av tiltak retta
                  mot grunnopplæring for vaksne. Eg har derfor hatt ein gjennomgang av og gjort ei
                  presisering av ansvars- og oppgåvefordelinga mellom Utdanningsdirektoratet og Vox,
                  særleg med omsyn til grunnopplæring for vaksne som har rett til slik opplæring
                  etter opplæringslova. Endringa vil kunne medverke til at grunnopplæring for vaksne
                  vert tydelegare forankra i dialogen med sektoren, og at informasjonen ut til
                  sektoren vert tydelegare og meir konsistent. Fylkesmennene sitt ansvar for
                  rettleiing og tolking av regelverket vil bli presisert. Ei tydelegare oppgåve- og
                  ansvarsfordeling mellom direktoratet og Vox vil bl.a. kunne medverke til at
                  grunnopplæringa for vaksne får ei høgare prioritering, særleg når det gjeld arbeid
                  med å få fram kunnskap om korleis regelverket fungerer i praksis, og når det gjeld
                  arbeidet med forvaltninga av regelverket, informasjonsarbeid osv. Ei tydelegare
                  oppgåve- og ansvarsdeling vil òg kunne medverke til betre samordna dokumentasjon
                  og analyse av vaksne si læring. Det betyr at oppgåvene Vox har hatt i direkte
                  tilknyting til grunnopplæring for vaksne som har denne retten, vert overført til
                  Utdanningsdirektoratet frå og med 2009. Det vert òg overført ressursar frå Vox til
                  Utdanningsdirektoratet for å byggje opp eit godt kompetansemiljø og for å styrkje
                  direktoratet sitt arbeid på dette området. 

Så kan eg i tillegg nemne at av mange meir langsiktige tiltak er vi i gang med å
                  førebu ei stortingsmelding om kompetanse for framtida. Kompetansebehova for vaksne
                  med låg formell utdaning vil sjølvsagt òg verte omfatta av denne meldinga. Ikkje
                  minst i den konjunktursituasjonen vi no går inn i, vil dette verte eit svært
                  viktig tema i åra framover, i tillegg til kompetansesituasjonen for ungdom som er
                  i alder for vidaregåande skule – som begge er store utfordringar, og der mange
                  enkeltpersonar vil møte ein tøffare arbeidsmarknad i åra som kjem, særleg dei som
                  har låge grunnleggjande ferdigheiter. 

