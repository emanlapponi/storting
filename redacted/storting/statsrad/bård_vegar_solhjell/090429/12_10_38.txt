 Først vil eg vise til gjeldande regelverk på området, særleg § 9a-3 i
                     opplæringslova, som omhandlar det psykososiale miljøet i skulen. Her heiter det
                     m.a. at ein elev som vert utsett for krenkjande åtferd, kan krevje at det vert
                     sett i verk tiltak for å hindre slik åtferd. Også foreldra til eleven kan setje
                     fram krav. Skulen skal snarast mogleg treffe enkeltvedtak i saka og syte for
                     nødvendige tiltak. Er ein ikkje fornøgd med tiltaka, kan enkeltvedtaket klagast
                     inn for fylkesmannen. Klage kan òg setjast fram dersom ikkje skulen innan
                     rimeleg tid tek stilling i saka. 

Spørsmålet her gjeld vidaregåande opplæring, men eg vil presisere at både
                     fylkeskommunar og kommunar skal ha eit forsvarleg system for å sjå til at krava
                     i opplæringslova med forskrifter vert oppfylte. Eg viser her til § 13-10 i
                     lova. 

Mobbing, plaging og andre typar krenkjande oppførsel mot andre er ekstremt
                     alvorleg. Det gjer elevane utrygge og kan øydeleggje sjølvtillita. Det kan òg
                     vere eit alvorleg hinder for læring på skulen, som representanten var inne på.
                     I dag opplever mange i tillegg til den fysiske mobbinga at Internett og
                     mobiltelefonar er nye arenaer for trakassering og utestenging. Vi veit at på
                     dei skulane der det vert arbeidd systematisk mot mobbing, vert forholda betre
                     for elevane. Regjeringa og Kunnskapsdepartementet legg derfor stor vekt på
                     arbeidet for å skape gode og trygge læringsmiljø. Mellom anna har skular fått
                     invitasjon til å bruke antimobbeprogram som f.eks. Olweus og Zero. Dette er
                     program som vi har kunnskapsbasert erfaring med har betyding. Tilbod om slike
                     tiltak vert følgde opp av oss. 

Vi såg i fjor urovekkjande tal når det gjeld utviklinga i mobbing. På bakgrunn
                     av det har vi sett i verk ei revitalisering av heile arbeidet mot mobbing. Den
                     12. februar i år skreiv statsministeren på vegner av Regjeringa under på eit
                     nytt manifest mot mobbing, eit overordna dokument som ei rekkje partnarar tek
                     del i. Der har vi lansert ei rekkje nye tiltak. Vi doblar i år løyvinga til
                     kampen mot mobbing frå 7 mill. kr til 14 mill. kr. Vi gjer ei endring i
                     lærarutdanninga, der vi legg langt større vekt på lærarens kompetanse for å
                     handtere mobbing og for å utvikle dialog og toleranse. Vi skal òg ha det
                     sterkare inn i den nye skuleleiarutdanninga. Av andre tiltak kan eg nemne
                     gjennomføring av ei forskingsbasert undersøking for å få eit betre bilete av
                     kva som ligg bak dei tala vi har om mobbing. I 2010 vil vi gjennomføre eit
                     nasjonalt tilsyn i skular og hos skuleeigarar for å sjå korleis nettopp dette
                     punktet i opplæringslova vert følgt opp. 

Eg er svært oppteken av denne problemstillinga. Som ein høyrer, gjer vi mykje.
                     Det er eit veldig viktig spørsmål som vert teke opp her. 

