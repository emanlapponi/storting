 Lat meg først seie at eg har faktisk besøkt denne skulen, etter den episoden,
                     og hadde då moglegheit til å snakke med både den fylkeskommunale leiinga og
                     rektor om det som hadde skjedd. Eg fekk eit klart inntrykk av at dei var svært
                     opptekne av nettopp den same problemstillinga og å kome vidare med arbeidet. 

Eg er heilt einig i at lærarane har autoritet og skal ha autoritet, og dei
                     fleste lærarane vi har, òg i vidaregåande opplæring, er svært flinke – dyktige
                     klasseleiarar og fagleg sterke. Men eg trur vi kan styrkje den funksjonen enda
                     meir, og det er nettopp derfor vi tek tak i lærarutdanninga og
                     rektorutdanninga. Vi må inn i kjernen, nemleg at lærarane har kompetanse på å
                     leie, at rektorane har kompetanse på arbeidet med det. Dette kan vere ein
                     indirekte grunn til den lovendringa som er varsla på måndag, nemleg at vi skal
                     gjere det klart at lærarar skal ha moglegheit til å setje sanksjonar ut i livet
                     der og då, når ordensreglementet vert brote, og at det ikkje må opp til rektor.
                     Det dreier seg om at vi må ha lærarar med meir autoritet, ikkje mindre. 

