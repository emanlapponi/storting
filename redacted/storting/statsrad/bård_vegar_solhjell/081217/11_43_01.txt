 Lat meg først seie at det er ingen tvil om at hovudbiletet er at det vert gjort
                     eit fantastisk godt arbeid i barnevernet, i omsorgssenter og i skulen. For
                     ikkje lenge sidan besøkte eg sjølv Eidsvoll, der det ligg eit omsorgssenter.
                     Senteret sjølv har store utfordringar knytte til dei einslege mindreårige som
                     er der, men skulen og kommunen har på kort varsel klart å takle ei veldig
                     vanskeleg utfordring med ein vanskeleg ressurssituasjon på ein god måte. Der
                     har ein sett store forbetringar i den måten dei handterer dette på. Det viser
                     at vi både lokalt og nasjonalt er opptekne av desse problemstillingane. 

Eg skal ta med meg vidare oppfordringa om å kartleggje grundigare og gå inn i
                     spørsmålet om korleis oppfølginga av einslege mindreårige er i skulen. Det kan
                     hende at det er eit godt råd å gjere det, i tillegg til å sikre at dei rutinane
                     vi har på plass, er gode. 

