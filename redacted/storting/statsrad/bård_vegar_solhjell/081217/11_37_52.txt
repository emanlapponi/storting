 Lat meg først seie at reglane her er veldig klare. Hovudregelen er at alle barn
                     og unge i Noreg har rett og plikt til grunnskuleutdanning, og det gjeld både
                     for norske statsborgarar og utlendingar. Barn som søkjer asyl, har rett til
                     grunnskuleutdanning når det er sannsynleg at barnet vil opphalde seg i Noreg i
                     meir enn tre månader, eller når det er sannsynleg at det vil verte gjeve
                     opphaldsløyve. I denne saka er det opplyst at barna ikkje har fått skulegang
                     m.a. fordi dei er mellombels plasserte, men dette har ingen relevans når det er
                     opphald som varer meir enn tre månader. Plikta til grunnskuleopplæring gjeld
                     når opphaldet i Noreg har vart i tre månader. 

Etter opplæringslova § 13-1 har kommunen plikt til å oppfylle retten til
                     grunnskuleopplæring og spesialpedagogisk hjelp for alle som er busette i
                     kommunen. Eg viser òg til at det er fylkesmennene som har tilsynsansvaret for
                     at barna har fått opplæring i samsvar med opplæringslova. 

Representanten Tørresdal spør korleis ein kan sikre at einslege mindreårige
                     asylsøkjarar kan få skulegang raskt etter at dei er plasserte i omsorgssenter
                     eller mellombels i fosterheim. Departementet har vore i kontakt med Barne- og
                     likestillingsdepartementet som opplyser at det er klare rutinar for å varsle
                     skuleetaten i kommunen når eit barn vert plassert i omsorgssenter eller
                     fosterheim. Dette gjeld både når dei vert plasserte i omsorgssenter og i
                     mellombelse plassar. Einslege mindreårige asylsøkjarar under 15 år som vert
                     plasserte mellombels i fosterheim, ligg administrativt under Barne-, ungdoms-
                     og familieetaten region aust. Fosterheimen skal, slik avtalen som er inngått
                     med Bufetat region aust, tilseier, varsle kommunen om at det er plassert barn i
                     kommunen som har rett på grunnskuleopplæring. Ansvaret for dei rutinane er lagt
                     til det statlege barnevernet, som frå desember 2007 overtok ansvaret for
                     einslege mindreårige asylsøkjarar under 15 år. Eg er kjent med at i den
                     aktuelle saka i Østfold har Bufetat region aust peika på mangelen overfor
                     fosterheimen. 

