 Lat meg først få seie at dei private skulane ikkje må betale tilbake det dei
                     har fått for mykje i tilskott tidlegare år. Om skulane har forstått det slik,
                     er det ei misforståing. 

Så vil eg seie litt om den omtalte feilen som har vore gjort tidlegare år, og
                     kva opprettingar som er gjorde for berekninga av tilskott for 2009. 

Privatskulelova slår fast at tilskottsgrunnlaget til private skular skal
                     gjenspegle gjennomsnittlege driftsutgifter pr. elev i den offentlege skulen.
                     Vidare seier privatskulelova at tilskottsgrunnlaget skal korrigerast for
                     utgifter som den offentlege skulen har, men som ikkje skal inngå i
                     tilskottsgrunnlaget. Kunnskapsdepartementet har oppdaga at trekket frå
                     tilskottsgrunnlaget til dei private vidaregåande skulane har vore for lågt. I
                     2008 utgjorde dette om lag 29 mill. kr for mykje tilskott til private
                     vidaregåande skular. Desse midlane vert ikkje kravde tilbakebetalt. 

I berekninga av satsane for 2009 er det lagt inn riktig trekk frå
                     tilskottsgrunnlaget. På den måten vert det betre samanheng mellom tilskottet
                     til dei private vidaregåande skulane og kostnadene til drift av tilsvarande
                     offentlege skular. 

Både tilskottsgrunnlaget og trekket er rekna ut med utgangspunkt i kostnadene
                     til dei offentlege skulane i 2007. Eg vil derfor understreke at det ikkje er
                     nokon samanheng mellom for mykje utbetalt tilskott tidlegare år og trekket som
                     ligg inne i berekningane for satsane i 2009. 

