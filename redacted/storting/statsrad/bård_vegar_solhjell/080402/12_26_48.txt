 Eg er kjend med dei påstandane om vald og trakassering ved enkelte
Steinerskular som er komne fram i media. Eg kan forsikre representanten
Dørum om at eg tek dette på alvor. 

Private skular som
er godkjende etter privatskulelova, mellom dei Steinerskular, må følgje
opp dei krava som lova set, til korleis verksemda skal drivast. På
same måten som i offentlege skular har elevar i private skular krav
på eit godt fysisk og psykososialt miljø, der alle elevar opplever
tryggleik og kjenner at dei høyrer til. Dette følgjer direkte
av privatskulelova. 

Alle tilsette ved skulen har undersøkings-
og varslingsplikt dersom dei får kunnskap eller mistanke om mobbing,
vald eller anna negativ framferd. Dersom ein elev eller ein forelder ber
om tiltak som gjeld det psykososiale miljøet, f.eks. tiltak mot krenkjande
oppførsel som mobbing og vald, skal skulen snarast mogleg gripe fatt
i det. 

Privatskulelova slår fast at skulane skal arbeide aktivt
og målretta for å oppfylle dei krava til skulemiljø som
ein finn i lova. Eventuelle avvik frå regelverket vil kunne avdekkjast
ved tilsyn som vert gjennomført av fylkesmannen. I praksis vert tilsynet
sett i verk som stikkprøvekontroll eller på grunnlag av indikasjonar
om avvik. Dersom det vert avdekt brot på privatskulelova eller andre
lover, har staten sikra seg effektive sanksjonsmiddel. Ved regelbrot kan
fylkesmannen påleggje skulen å rette opp forholdet. Dersom det
vert avdekt forhold av alvorleg karakter, kan i tillegg statstilskotet haldast
tilbake, skulen kan verte pålagd å betale tilbake tilskot, eller
godkjenninga kan verte trekt tilbake. 

Ut frå dette vil eg slå
fast at privatskulelova - på same måte som opplæringslova
- har reglar som skal hindre og førebyggje mobbing og trakassering.
Fylkesmannen har ansvar for å gjennomføre tilsyn for å
avdekkje eventuelle brot på regelverket. Generelt arbeider eg med
å målrette og styrkje tilsynet både ved dei offentlege
og dei private skulane. På utdanningsområdet skal tilsyn vere
hovudoppgåva for fylkesmannen i 2008, og arbeidet med tilsyn er styrkt
med 7,5 mill. kr. 

Som varsla gjennom media har eg bedt Utdanningsdirektoratet
om å følgje opp den saka som er omtalt i media, og eg har full
tiltru til at saka vil verte følgd opp på vanleg måte
gjennom tilsynet til fylkesmannen. Eg kan i den samanhengen vise til at
Utdanningsdirektoratet har uttalt at det på bakgrunn av det som har
kome fram i VG, er naturleg å ta saka opp med fylkesmannen. 

