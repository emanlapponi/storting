 Ein kan nok alltid setje spørsmålsteikn ved effekten av
Stortingets vedtak, men ein kan ikkje setje spørsmålsteikn
ved at dei skal følgjast opp av statsråden. Derfor følgjer
eg opp dette vedtaket her og gjennomfører eksamen som føresett
av Stortinget. 

Så har, som eg har nemnt, både elevar,
lærarar og andre teke kontakt med meg når eg har vore ute på
skular og i møte, og gitt uttrykk for bekymring for at det vil vere
vanskeleg å gjennomføre. Eg har òg høyrt den
bekymringa at eksamen i to skriftspråk på den same dagen vil
vere krevjande for ein del av elevane. Som nemnt er det då særleg
dei bekymringane som er grunnlaget for at vi allereie etter første
gjennomføring evaluerer den nye ordninga. Så eg er opptatt
av at vi skal leggje til rette for at det skal vere enklast mogleg å
bruke eit godt språk, og at vi skal ha ei god gjennomføring
av norskeksamen. Derfor er det ekstra merksemd rundt evalueringa. 

