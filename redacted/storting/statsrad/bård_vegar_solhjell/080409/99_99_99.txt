 Først vil eg opplyse om at ny læreplan
og ny eksamensform i norsk vart gjort kjent for skulane allereie i september
2005. Etter den nye ordninga vil elevane på ungdomstrinnet få
standpunktkarakterar både i hovudmålet og i sidemålet
sitt. Det er berre til eksamen at elevane skal ha ein samla karakter som
dekkjer begge målformene. Den avgjerda er eit resultat av Stortinget
si handsaming av Innst. S. nr. 268 for 2003-2004 til St.meld. nr. 30 for
2003-2004 Kultur for læring. 

Framlegget frå Utdannings-
og forskingsdepartementet var at eksamen i norsk for grunnskulen skulle
reduserast frå to dagar til ein dag, og at dei elevane som vart trekte
ut til eksamen i norsk, berre skulle prøvast i hovudmålet sitt.
Stortinget sa seg samd i framlegget om éin eksamensdag, men la til
at elevane skulle prøvast i både hovudmålet og sidemålet
på denne eine dagen. 

Eg siterer frå innstillinga: 

«Dette flertallet støtter departementets
forslag om én skriftlig norskeksamen i grunnskolen. Denne eksamen
bør gjenspeile delemnene i faget, slik at den gir et reelt bilde
av elevenes ferdigheter. Både hovedmål og sidemål skal
derfor være deler i den skriftlige norskeksamen. Dette flertallet
deler departementets syn på at elevenes opplæring i hovedmål
er den mest omfattende del av norskfaget. Derfor må elevenes hovedmål
utgjøre den største delen av den skriftlige norskeksamen i
grunnskolen.» 

Utdanningsdirektoratet har fått
oppgåva med å gjennomføre den nye ordninga for eksamen
i norskfaget slik det vart gjort vedtak om i Stortinget, og eg meiner at
direktoratet har følgt opp føresetnadene til Stortinget. Eg
vil òg leggje til at det i nær framtid vil bli lagt ut meir
informasjon og støtte til elevar og lærarar om ny eksamen i
norsk på direktoratet sin nettstad. 

Det er ikkje til å
leggje skjul på at departementet har motteke fleire synspunkt på
den nye eksamensforma. Eg har derfor bedt Utdanningsdirektoratet om å
evaluere korleis den nye ordninga med prøving av både hovudmål
og sidemål verkar, allereie etter komande eksamen i vår. Når
eg seinare skal vurdere om det er nødvendig å gjere endringar
i eksamensforma, vil resultatet frå denne evalueringa vege svært
tungt. 

