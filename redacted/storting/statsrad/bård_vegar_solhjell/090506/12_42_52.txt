 Spørsmålet frå representanten Lysklætt gjeld eit svært omfattande og viktig
                     tema, nemleg læringsmiljøet til skuleelevane. Eit godt læringsmiljø er ein
                     føresetnad for at elevane skal lære det dei må, og for like moglegheiter for
                     alle, både i grunnskulen og vidaregåande skule. Det er derfor lovfesta i
                     opplæringslova at alle har rett til eit godt fysisk og psykososialt miljø som
                     fremmar helse, trivsel og læring, som det vart sagt. Forskrift om miljøretta
                     helsevern i barnehagar og skular regulerer dei same forholda. 

For eit godt fysisk skulemiljø er kvaliteten på skulebygga avgjerande. Vi har i
                     dag ikkje fullgod og systematisk oversikt over det fysiske miljøet i dei 3 806
                     grunnskulane og vidaregåande skulane i Noreg. Men vi veit meir no enn for nokre
                     år sidan. Offentlege utval, Riksrevisjonen og KS har fått utarbeidd
                     undersøkingar som vurderer tilstanden til skulebygningane. 

For å få oppdatert kunnskap tok eg saman med helse- og omsorgsministeren
                     initiativ til ei landsomfattande undersøking av alle skular, både grunnskular
                     og vidaregåande skular, i 2007–2008. Resultata frå denne undersøkinga viste at
                     det fysiske miljøet i mange av skulane ikkje var i samsvar med reglane om
                     fysisk skulemiljø etter opplæringslova. Mellom anna viste undersøkinga at om
                     lag 50 pst. av skulane som det vart rapportert om, ikkje var godkjende etter
                     forskrift om miljøretta helsevern i barnehagar og skular. Resultata fortel at
                     kommunane og fylkeskommunane ikkje følgjer opp reglane om fysisk skulemiljø på
                     ein god nok måte. 

Like etter at resultata låg føre, vart alle kommunane, fylkeskommunane og
                     fylkesmannsembeta orienterte om resultata. Kommunane og fylkeskommunane vart
                     minte på det lovfesta ansvaret for skulemiljøet. Med å vise til opplæringslova
                     gjorde eg det i brevet klart at kommunane og fylkeskommunane etter
                     opplæringslova hadde plikt på seg til å setje i verk tiltak og utbetringar.
                     Vidare vart fylkesmennene bedne om å leggje resultata frå undersøkinga til
                     grunn i tilsynet dei har med skulane. Helse- og omsorgsministeren og eg har
                     varsla at det allereie kommande haust vil verte ei ny undersøking som følgjer
                     opp den førre. Målet med den nye undersøkinga er å sjå om situasjonen er betre,
                     og om det er nødvendig med sterkare verkemiddel dersom skuleeigarane ikkje har
                     følgt opp på ein god måte. 

Så minner eg òg om at det i statsbudsjettet for 2009 er lagt inn ei
                     rentekompensasjonsordning for opprusting av skulebygg. Saman med dei midlane
                     som ligg i krisepakka frå Regjeringa, vil det vere mogleg å få til eit betre
                     fysisk læringsmiljø for elevane og eit betre arbeidsmiljø for lærarane. Det er
                     òg verdt å merke seg at gjennom dei siste åra har godt over 1 000 skular i
                     Noreg vorte pussa opp, bygde nye og betra med støtte frå den tidlegare statlege
                     rentekompensasjonsordninga. 

Det er ikkje gjort tilsvarande undersøkingar om det psykososiale miljøet som
                     det er gjort om det fysiske. Men òg på det området veit vi meir enn tidlegare.
                     Resultata frå spørjeundersøkinga «Elevinspektørene» viste at ei ikkje
                     ubetydeleg gruppe elevar melde frå om at dei vert mobba. For ein elev kan
                     mobbing, diskriminering, vald og rasisme få fatale følgjer. Det skal vere
                     nulltoleranse for mobbing. Eg har derfor gitt påbod om at det psykososiale
                     skulemiljøet skal vere tema for det nasjonale tilsynet med skulane som
                     fylkesmennene gjennomfører i 2010. Med det tilsynet ønskjer eg å minne
                     kommunane og fylkeskommunane om at dei har plikt til å drive eit systematisk og
                     kontinuerleg arbeid på området. Utdanningsdirektoratet er informert om denne
                     prioriteringa og har starta opp arbeidet. 

I dei tilfella der ein finn brot på reglane om det psykososiale miljøet til
                     elevane, vil kommunane verte pålagde å rette opp brota. Det vert lagt vekt på
                     rettleiing i det tilsynet, og skulle det vise seg at somme meiner at
                     regelverket om det psykososiale skulemiljøet er uklart, vil vi måtte gå inn og
                     sjå nærare på det. 

Så vil eg òg minne om det samarbeidet mellom sentrale og nasjonale partar vi
                     har i Manifest mot mobbing. Manifestet er nyleg underteikna for ein ny periode
                     frå 2009. Det er viktig for å få til eit godt psykososialt miljø. Det er ei
                     rekkje nye tiltak i samband med Manifestet. Vi vektlegg digital mobbing. Vi har
                     lagt fram ei lærarutdanning, der kamp mot mobbing og det sosiale miljøet står
                     meir sentralt i obligatoriske fag. Den nye rektorutdanninga vil ha vekt på det,
                     og vi doblar pengebruken i kampen mot mobbing i 2009. 

Før sommaren vil eg òg sørgje for at departementet skal ha ferdig eit program
                     for inkluderande lærings- og oppvekstmiljø. Det vil vere eit overordna
                     plandokument for arbeidet med lærings- og oppvekstmiljøet i grunnopplæringa.
                     Gjennom det dokumentet skal ein samle og spreie kunnskap om korleis skulane
                     skal arbeide for å skape gode læringsmiljø. Det skal innehalde konkrete tiltak
                     og skal klart vise det ansvaret skulen har. 

