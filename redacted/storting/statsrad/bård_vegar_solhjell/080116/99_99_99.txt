 Vi har nok langt større
ambisjonar for kor gode tilbakemeldingar vi skal klare å gje elevane
på barnetrinnet, enn berre ein talkarakter eller ein prosentandel
riktig eller galt. Poenget med dei forsøka vi no jobbar med når
det gjeld vurdering, er nettopp at vi skal klare å gje nyanserte,
gode tilbakemeldingar som faktisk seier noko om kva ein er nøydd
til å jobbe vidare med, kva ein meistrar godt, og gjerne òg
korleis ein må jobbe vidare med det. Det vil krevje omfattande bruk
av systematiske munnlege og skriftlege tilbakemeldingar og vurderingar.
Eg trur det vil kunne gje oss ei kraftig betring om vi lukkast med det i
dei vurderingane som vi gjev elevane på barnetrinnet, og det vil vere
viktig for elevane både å vere klar over kva dei må lære,
og å få ei klar føling med at dei meistrar det dei faktisk
får til.

 I dag jobbar om lag 20 000 førskulelærarar
i norske barnehagar, men vi treng fleire. Om lag 3 000 stillingar som pedagogiske
leiarar og styrarar i barnehagen er dekte av personar utan førskulelærarutdanning.
Det problemet er svært ujamt fordelt over landet. Det er ei svært
stor utfordring i Oslo og Akershus, men i store delar av landet elles er
delen som arbeider på dispensasjon, heldigvis betydeleg mindre.

Regjeringa har utarbeidd ein strategi for å rekruttere fleire førskulelærarar
til barnehagen for perioden 2007-2011. Å få førskulelærarar
som arbeider i andre sektorar, tilbake til barnehagen, er eitt av hovudmåla
i strategien. Fokuset fram til no har vore å auke studiekapasiteten
på førskulelærarutdanninga og på rettleiing og
oppfølging av nyutdanna førskulelærarar.

Vi har
sett ned ei arbeidsgruppe med sentrale aktørar i sektoren som skal
kome med innspel til tiltak for å auke rekrutteringa av førskulelærarar
til barnehagen. Ei av hovudutfordringane dei skal sjå på, er
korleis vi skal få førskulelærarar som arbeider i andre
sektorar, tilbake til barnehagen. Om lag 40 pst. av alle førskulelærarar
arbeider faktisk i andre yrke.

Opplæringslova opnar for at førskulelærarar
kan arbeide frå 1.-4. trinn i grunnskulen. Dei siste åra har
det vore ein nedgang i delen førskulelærarar som arbeider i
skulen. I 2000 arbeidde 26 pst. av dei yrkesaktive førskulelærarane
i grunnskulen, mens i 2005 var delen redusert til 19 pst. Førskulelærarane
utgjer i dag om lag ein fjerdedel av utførte årsverk i dei
fire første trinna i grunnskulen. Dei fleste av desse har vidareutdanning
retta inn mot undervisning på barnetrinnet og utgjer eit viktig supplement
til kompetansen i grunnskulen.

Eg trur at det viktigaste tiltaket
for å få fleire førskulelærarar tilbake til barnehagen
først og fremst er at barnehageyrket vert framstilt positivt. I tillegg
er det viktig at barnehagen tilbyr eit godt og inspirerande arbeidsmiljø
og gode arbeids- og lønsvilkår, men dette er ei sak mellom
partane i arbeidslivet.

Regjeringa si sterke fokusering på barnehage
dei siste åra har medverka til at fleire ønskjer å bli
førskulelærarar. Dei siste åra har det vore sterk auke
i søkninga til førskulelærarutdanninga, og fleire av
dei nyutdanna startar med å arbeide i barnehage.

Kvalifisert
personale i barnehagen er ein viktig faktor for å sikre god kvalitet
i norske barnehagar. Eg har stor tru på at satsinga vår på
rekruttering av førskulelærarar til barnehagen vil bere frukter,
og at vi om nokre år vil ha god dekning av førskulelærarar
i norske barnehagar.

 Vi brukar jo betydelege ressursar
på å følgje med på utviklingstrekk i det enkelte
fag i andre land, for nettopp å vurdere kva vi kan lære av korleis
skulen fungerer i andre land. I tillegg tek vi del i ei rekkje internasjonale
undersøkingar - som eg reknar med at representanten òg er
kjend med etter debatten den siste tida - som i seg sjølv fungerer
som samanlikningsgrunnlag og dermed inspirerer til å lære av
korleis ein gjer det i andre land.

Så vil eg i tillegg vise
til at nokre fag i seg sjølv har eit internasjonalt element. Særleg
vil den styrkinga av språkfaga som vi treng framover, vere veldig
viktig for internasjonaliseringa både i skulen og ikkje minst i næringslivet
og elles i samfunnet.

 Tildelinga av kompetanseutviklingsmidlane
til kommunar og fylkeskommunar i samband med Kunnskapslyftet skjer innanfor
rammene av «Kompetanse for utvikling. Strategi for kompetanseutvikling
i grunnopplæringa 2005-2008». Strategien er utarbeidd i samarbeid
med partane for å dekkje kompetansebehov knytte til Kunnskapslyftet.

Med tildelinga av midlane følgjer ei rekkje føringar, føresetnader
og informasjons- og oppfølgingstiltak som skal sikre at midlane vert
brukte innanfor rammene av strategien.

Føresetnadene som ligg
i sjølve strategien, er at

den enkelte
skulen og lærebedrifta skal vurdere kva tiltak som bør prioriterast
for å kunne gjennomføre reforma

ein skal sørgje
for medverknad og medavgjerd

ein skal samarbeide med partane

ein skal søkje fagleg støtte frå relevante
fagmiljø 

ein skal rapportere til fylkesmannen om
gjennomføringa av bruk av ressursar

Så
til føresetnaden om politisk vedteken strategi og årsplan.
For å få utbetalt midlane er det ein føresetnad at kommunar
og fylke tek hand om sitt ansvar for kompetanseutvikling gjennom politisk
vedtekne planar. Det inkluderer ein strategi for perioden 2005-2008 og ein
årsplan for kvart budsjettår, med konkrete tiltak og eigenfinansiering
for kommunar og fylke. 

Så er det ein føresetnad at lokal
forankring skal sikrast før utbetaling. Det er lagt inn som ein ekstra
føresetnad for å få utbetalt midlar at kommunar og fylke
skal orientere fylkesmannen om korleis dei har sikra at lokal deltaking
og forankring på den enkelte lærestaden vert teken hand om.

Føresetnadene står i informasjonsbrev om tildelinga i januar.
Kvart år i utdanningsperioden sender Utdanningsdirektoratet ut eit
informasjonsbrev til fylkesmennene som går i kopi til alle kommunar
og fylkeskommunar i samband med tildeling av midlane. I brevet gjer direktoratet
merksam på føresetnadene som ligg i strategidokumentet, og
som er knytte til politisk vedtekne planar om lokal forankring.

Så
er det krav om årleg rapportering om bruk av midlar og gjennomføring
av tiltak. Det er ei følgjeevaluering i samband med strategien. Det
er Fafo som gjennomfører årlege rapportar.

Regionale
samarbeidsforum er etablert i dei fleste fylka mellom partane på fylkesnivå.

Så eg føler meg rimeleg trygg på at føresetnadene
som ligg i strategien, vil føre til at lærarane sin kompetanse
i samband med innføringa av Kunnskapslyftet vil verte godt sikra
og forbetra.

 Representanten Aspaker har heilt
rett i at det å implementere - eller setje ut i livet - ein omfattande
kompetanseplan og ein strategi som dette, og bruke statlege midlar godt,
der vi samtidig veit at det er betydelege lokale midlar frå kommunar
og fylkeskommunar inne i biletet, er veldig krevjande å få godt
til på alle skulane i landet. Eg veit at mange stader fungerer det
godt, men eg veit sjølvsagt òg at det er krevjande å
få til å setje det ut i livet like godt andre stader. Derfor
er det eit kontinuerleg arbeid der vi er avhengige av alle ledd i kjeda
for å få det til. Vi har eit omfattande planverk og system for
å kvalitetssikre nasjonalt. Det veit vi at òg kommunar og fylkeskommunar
har. Heilt ned til den enkelte skulen har ein merksemd på det. Men
vi veit sjølvsagt at ein ikkje får til alt like godt alle stader.

 Som sagt er det ei følgjeevaluering
av dette, som vi er veldig opptekne av skal vere veldig grundig og god.
Det vil vere nødvendig å rapportere tilbake om korleis gjennomføringa
av kompetanselyftet har gått.

Så vil eg seie om utfordringane
at i tillegg til å sørgje for at det er ein klar strategi som
er forankra i og skjer på den enkelte skulen, møter vi òg
utfordringar knytte til oppfølginga av den kompetansen som blir opparbeidd
gjennom etterutdanning: at det på den enkelt skulen er tid til å
vidareutvikle han, at han vert forankra i leiinga på skulen, at ein
får inn vikarar for lærarar som skal bruke arbeidstid på
dette, og andre ting.

Eg jobbar med korleis vi skal gjennomføre
siste delen av lyftet. Det vil vere nødvendig med ei grundig evaluering
om korleis det har gått, og det har Fafo hovudansvaret for.





                

 Ja, vi har mange viktige spørsmål
når det gjeld rådgiving. Eitt av dei er altså samarbeid
mellom den vidaregåande skulen og grunnskulen. Der vil vi sjølvsagt
sjå på kvar vi skal gå vidare med den prøveordninga
som er.

Så vil eg vise til at òg det generelt å
heve kompetansen på rådgivinga i grunnskulen knytt til høgare
utdanningsval og knytt til arbeidssøkjande er ei stor og viktig utfordring
i åra framover. Vi veit at mange av dei som har fråfall, men
òg mange av dei som elles slit i arbeidslivet seinare, oppgir at
det er på grunn av lite motivasjon og feil val.

 Etter samråd med departementet
sende Utdanningsdirektoratet den 13. juli 2007 ut på høyring
to forslag om å skjerpe kompetansekrava for tilsetjing av lærarar
i grunnskulen. Det eine forslaget var å skjerpe kravet for tilsetjing
av førskulelærarar det første året i grunnskulen,
det andre var å skjerpe fagkrava til lærarar som skal tilsetjast
for å undervise i dei tre faga norsk, matematikk og engelsk på
ungdomstrinnet.

I høyringa vart det gjort greie for at departementet
og direktoratet ønskte endringane snarast mogleg. Det vart òg
orientert om at det i departementet skulle setjast i gang eit arbeid med
sikte på ei prinsipiell vurdering av heile kompetansekapitlet i forskrifta.
Det arbeidet er i gang og vert sett på i nær samanheng med den
vurderinga vi skal gjere av lærarutdanninga.

Forslaget i høyringa
var at dei førskulelærarane som skal tilsetjast på det
første årstrinnet, må ha minst eitt års vidareutdanning
innretta mot undervisning. Det vil seie at kravet vert det same som noverande
krav for tilsetjing av førskulelærarar på 2.-4. årstrinn.
I tillegg vart høyringsinstansane spurde om førskulelærarar
med vidareutdanning bør kunne tilsetjast på heile barnetrinnet
og ikkje berre på 1.-4. årstrinn. Bakgrunnen for dette spørsmålet
var at ved innføringa av Kunnskapslyftet var det tidlegare skiljet
mellom småskuletrinnet og mellomtrinnet oppheva.

Eg er kjend
med at resultata frå høyringa no ligg føre i Utdanningsdirektoratet.
Så snart tilrådinga frå Utdanningsdirektoratet vert oversend
departementet, vil eg ta standpunkt til kva som skal setjast i verk av dei
forslaga og spørsmåla som har vore på høyring.

Eg kan forsikre representanten Gundersen om at eg er oppteken av at sentrale
styresmakter skal gi klare signal om at dei som vert tilsette som lærarar,
skal ha kompetanse i samsvar med dei undervisningsoppgåvene tilsetjinga
gjeld for.

