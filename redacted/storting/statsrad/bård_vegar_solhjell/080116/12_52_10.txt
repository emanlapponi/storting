 Det er eit mål for Regjeringa at norsk utdanning skal vere god,
og det er òg eit mål for nasjonen å hevde seg i internasjonalt
samarbeid.

Internasjonaliseringa i skulen dreier seg i stor grad om
å gje unge menneske den kompetansen dei treng for å lukkast
i samfunnet i dag og i morgon. Internasjonalisering vil kunne føre
til at elevane og lærarane utviklar solidaritet med elevar og lærarar
i område med svakare føresetnader for å lukkast i den
globale konkurransen.

Målet om internasjonalisering, som inkluderer
internasjonal forståing hos norske elevar og lærlingar, er heimla
i opplæringslova og den generelle delen av læreplanen. I fleire
stortingsmeldingar og i læreplanane for norsk grunnopplæring
finn vi omtale av kor viktig det er med internasjonalisering.

Vi ser
på internasjonalisering av norsk utdanning som ein integrert del av
norsk utdanningspolitikk. Den skal stimulere til den faglege utviklinga
til elevane og lærlingane.

Kompetanse i språk og kunnskap
om framande kulturar er viktig for at samfunnet og spesielt næringslivet,
som melder at å kunne berre engelsk ikkje er nok, skal kunne fungere
i ein open verdsøkonomi. For at nyutdanna skal vere kvalifiserte
for eit stadig meir internasjonalt samfunns- og næringsliv, trengst
det endå meir kompetanse enn det ein får i dag.

Vi er
opptekne av god språkopplæring og av at fleire og fleire elevar
skal velje å fordjupe seg i framandspråk i den vidaregåande
opplæringa. Fordi vi er opptekne av internasjonalisering og god språkopplæring,
har vi no slått saman programområda for språkfag, samfunnsfag
og økonomi i den vidaregåande skulen for å få fleire
til å velje språk. Andre tiltak vil verte drøfta i den
komande språkmeldinga. Heldigvis vel fleire og fleire framandspråk
i ungdomsskulen.

Noreg tek del i EU sitt program for livslang læring,
LLP. Det er eit program som vender seg m.a. til barn og unge i grunnopplæringa,
inkludert barnehagane. Lærarar og elevar som har teke del i dette
programmet, eller i dei tidlegare utdanningsprogramma på ein eller
annan måte, t.d. gjennom utveksling, melder om auka motivasjon for
læring og kunnskap om andre kulturar og folk.

Til slutt vil
eg igjen nemne at ei eiga stortingsmelding om språk snart vil verte
lagd fram, og at det på eit seinare tidspunkt vil verte presentert
ei melding som omhandlar internasjonalisering i utdanninga.

Vi meiner
at internasjonalisering og globale dimensjonar i opplæringa medverkar
til at lista ligg høgt, og at dette vil kunne føre til auka
respekt, openheit, toleranse og demokratisk sinnelag hos elevane, saman
med ei styrking av den interkulturelle dialogen.

