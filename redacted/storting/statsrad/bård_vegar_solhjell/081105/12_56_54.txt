 Eg peikte ganske enkelt på kva lova seier, og at det må følgjast. Og det vil eg fortsetje med.


Så kunne eg ikkje vore meir einig i at vi må gjere ein betre tidleg innsats. Den raud‑grøne regjeringa har på ein heilt annan måte enn tidlegare i Noreg teke tak i det. Det ligg no ei stortingsmelding til behandling i Stortinget der vi varslar det som allereie er lagt fram i budsjettet. Det er 1 milliard kr til kommunane neste år, til fleire lærarar og andre pedagogar i første til fjerde klasse i norsk og matematikk og til obligatorisk kartleggingsverktøy når det gjeld lesing dei første skuleåra. Vidare er det ei plikt for kommunane å ha ein kvalitetsrapport der ein går igjennom kvaliteten i opplæringa, det er ei rektorutdanning som nettopp skal fokusere på tidleg oppfølging – for ikkje å snakke om det som skjer før skulestart, at vi no har hatt ein barnehagerevolusjon. Det året eg vart fødd, i 1971, gjekk under 3 pst. av barna i Noreg i barnehage. No er det 95 pst. av dei som begynner på skulen, som har det faglege og sosiale grunnlaget. Dét er tidleg innsats i praksis.


