 Urmakarfaget byggjer på hovudmodellen
for fagopplæringa, med to år i skule og to år
som lærling i bedrift, og det er den enkelte fylkeskommunen
som fastset tilbodet innanfor vidaregåande
opplæring. Når det gjeld urmakarfag og andre fag
med låg søking, har Kommunanes Sentralforbund ordna
det slik at tilbod blir etablerte som landsdekkjande kurstilbod
gjennom eit samarbeid mellom fylkeskommunane, noko
som inneber at elevar frå heile landet kan søkje
tilbodet, og at fylkeskommunane betalar for kvar elev som får
plass på ein skule med eit landsdekkjande tilbod. I inneverande
skuleår er det ikkje oppretta eit eige
landsdekkjande tilbod for ur- og instrumentmakarar, fordi det berre
var fire søkjarar. Likevel er det opna
for at bedrifter, etter godkjenning frå fylkeskommunen,
kan ta inn lærlingar utan gjennomført
vidaregåande trinn
2 for ur- og instrumentmakarar.

Eg er oppteken av at fylkeskommunane og partane
i arbeidslivet sjølve finn løysingar
på utfordringane i vidaregåande
opplæring. Frå 1. november vart ein ny lovregel teken
i bruk, der partane i arbeidslivet gjennom yrkesopplæringsnemnda
får meir å seie i samband med opplæringstilbodet
i ein fylkeskommune.

Det er viktig å sikre kompetansen
i urmakarfaget. Likevel er det ikkje ønskjeleg å utdanne
ungdom til yrke dei ikkje kan leve
av. Behovet for arbeidskraft er eit sentralt element når
vidaregåande opplæringstilbod
blir planlagde, og det er derfor viktig at både
utdanningspolitikk og næringspolitikk blir sett i samanheng.
Eg håpar den nye lovregelen vil medverke til eit godt samsvar mellom talet
på elevplassar i vidaregåande
skule, talet på lærlingplassar og behovet i arbeidslivet.

Frå hausten 2008 har fylkesutdanningssjefen
i Buskerud, med atterhald om finansiering frå dei
fylkeskommunane som elevane kjem frå, lagt fram forslag
om at Vg2 ur- og instrumentmakar igjen blir oppretta som landsdekkjande
tilbod ved Kongsberg vidaregåande
skule. Eg kan avslutte med å fortelje at hovudutvalet i
Buskerud fylkeskommune i går vedtok forslaget, og at det
dermed – med atterhald om finansiering – vil
bli oppretta eit slikt tilbod.

  Lat meg først få takke for
gratulasjonen og seie at eg ser fram til samarbeid
med representanten Dørum.

Eg er svært oppteken av at vi skal
halde på kompetansen i m.a. urmakarfaget, men sjølvsagt òg
på andre viktige handverk i åra framover.
Det er ei krevjande oppgåve, sidan det gjeld ein liten
arbeidsmarknad og ofte få søkjarar.
Men det er då òg bakgrunnen for at vi har innført
ein ny lovregel som gjev partane i arbeidslivet
større ansvar for det og større moglegheiter for å finne
løysingar. Det er derfor òg svært gledeleg
at vi no – med atterhald om at finansieringa kjem på plass – får
eit tilbod på ein vidaregåande
skule. Eg har godt håp om at det skal bidra sterkt til
at vi kan halde på den viktige kompetansen som er i urmakarfaget.

 Eg deler til fulle representanten Dørums
engasjement for dette spørsmålet, og eg er glad
for at det no ser ut til at vi kan få på plass
ei løysing for urmakarfaget.

Så tek eg med meg vidare at det er
mange fag som er i ein liknande situasjon. For
kvart av dei må vi vere kreative og tenkje ut
løysingar. Dei kan kanskje vere ulike. Det er bakgrunnen
for at vi i dette tilfellet har funnet ei løysing, ved å få ei
ny lovregel. I andre tilfelle vil andre løysingar vere
aktuelle. Eg lovar at eg skal samarbeide tett med Dørum
og Stortinget om å finne liknande løysingar også for
andre fag.





                

