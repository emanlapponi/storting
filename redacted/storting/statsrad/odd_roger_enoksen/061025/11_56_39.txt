 Det som er den vesentlige forskjellen på disse
prosjektene, er at på Mongstad har Statoil i
flere år utredet et varmekraftverk. Det var nå kommet
så langt at man var klar til å ta en investeringsbeslutning
og inngå forpliktende kontrakter på leveranse
av varmekraftverket. Derfor er denne avtalen inngått nå,
slik at vi kan kjøre et løp framover
på Mongstad.

På Tjeldbergodden
har man altså skissert et nytt prosjekt, hvor man i 2008
skal ta de nødvendige beslutningene om dette prosjektet
skal gjennomføres. Vi har rikelig med tid. Vi vil gå inn
i dialog med Statoil og Shell om realisering
av prosjektet på Tjeldbergodden
når de er klare til å gå inn i slike
drøftinger.

Vi var kommet dit på Mongstad at selskapet
var klar til å ha disse drøftingene, og vi kunne
gjennomføre dem og få et godt resultat. Dit er
vi ennå ikke kommet når det
gjelder Tjeldbergodden.

Så registrerer jeg at Fremskrittspartiet også i
denne saken er klar til å skrive ut en blankosjekk uten å gå igjennom
hva de reelle kostnadene på statens hånd vil komme til å bli,
for det er nemlig dit vi må komme først. Vi må se hva
som er nødvendig å bruke av offentlige
midler til dette prosjektet, før vi går inn i
drøftinger.





                

