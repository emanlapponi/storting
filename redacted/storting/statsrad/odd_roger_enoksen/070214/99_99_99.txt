  Det omsøkte Storefoss kraftverk ligger
i øvre del av Tovdalselva, som er vernet i vernplan
for vassdrag. NVE kom til at tiltaket var konsesjonspliktig. Grunneieren
påklaget dette vedtaket til departementet. For å kunne
ta standpunkt til spørsmålet om konsesjonsplikt
har departementet sett på om utbyggingen kan være
til nevneverdig skade eller ulempe for noen
allmenne interesser i vassdraget.

Jeg skylder å gjøre oppmerksom
på at reglene om kraftutbygging
i vernede vassdrag er det Stortinget som har fastsatt gjennom lov
og i vedtakene om vern av vassdrag, senest våren 2005.

Etter vannressursloven skal det legges
vesentlig vekt på hensynet til verneverdiene når
det treffes avgjørelser som gjelder et vernet vassdrag.
Jeg vil også ha nevnt at lovens forarbeider forutsetter
at terskelen for hva som berører allmenne interesser, bør
ligge lavere i vernede vassdrag enn i andre vassdrag.

Med en slukeevne på 21 m

3

/s
vil vannføringen i elva bli betydelig redusert
med en utbygging av Storefoss. Et så betydelig vannuttak
er ikke forenlig med vassdragets vernestatus,
og vil kunne skade allmenne interesser knyttet
til biologiske og hydrologiske forhold og etterlate et inntrykk
av vassdraget som betydelig preget av inngrep til kraftproduksjon.
Jeg vil også nevne at jernbanelinje og kraftledninger
nær vassdraget ikke berører den aktuelle vassdragsdelen
direkte.

I brev av 12. januar i år kom departementet
til at tiltaket kan medføre nevneverdig skade for allmenne
interesser. Tiltaket er derfor konsesjonspliktig.

Stortinget har åpnet for konsesjonsbehandling
av kraftverk med en installert effekt på inntil 1 MW i
vernede vassdrag. Tiltakshaver kan derfor søke
om konsesjon innenfor denne rammen.
Søknad om konsesjon til et kraftverk med installert
effekt på ca. 3 MW, som lå til grunn for konsesjonspliktvurderingen,
ville derimot være i strid med det regelverket
Stortinget fastsatte for kraftutbygging
i vernede vassdrag våren 2005.

