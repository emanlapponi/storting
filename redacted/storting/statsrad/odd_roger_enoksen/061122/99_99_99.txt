  La meg først få si at statsråden
skal legge fram en handlingsplan for Midt-Norge.

Jeg kan også forsikre representanten
Børge Brende om at Regjeringen har en målsetting
om at kraftprisene i Norge ikke skal være
uakseptabelt høye, og at store prisforskjeller mellom
ulike deler av landet heller ikke skal inntreffe over
lengre perioder. Derfor har også Regjeringen
brukt mye tid og hatt stor oppmerksomhet på kraftsituasjonen
i Midt-Norge, og vi arbeider intenst med å finne gode
tiltak for dette området.

Likevel er innføring av et eget prisområde
for Midt-Norge et viktig og nødvendig virkemiddel på grunn
av de lave nivåene i regionens magasiner.
Jeg legger derfor til grunn at Statnett mener at innføring
av et prisområde er det mest egnede virkemiddel i dagens
situasjon. Prisområdet vil legge til rette for god ressursdisponering
og maksimal import av kraft til regionen. Innføring av
prisområder vil føre til redusert sannsynlighet
for å komme i en situasjon med kraftmangel. I
den sammenheng vises det også til at prisområder
alltid bør innføres før eventuelt andre
tiltak settes i verk, slik også den forrige
regjeringen skisserte overfor Stortinget, og som Stortinget gav
sin tilslutning til, bl.a. fordi effekten av andre tiltak
kan bli kraftig redusert hvis importkapasiteten ikke samtidig
blir utnyttet maksimalt. Dette er begrunnelser jeg har gitt overfor
Stortinget tidligere.

Ulike prisområder er ikke
noe nytt. Vanligvis er Norge inndelt i to prisområder,
nord og sør for Dovre. Når Statnett nå oppretter
et nytt prisområde, innebærer det at
vi får tre prisområder: Sør-Norge, Midt-Norge
og Nord-Norge. Midt-Norge har flere ganger tidligere vært
inndelt i eget prisområde når kraftsituasjonen
har krevd det. Ved de anledninger dette har vært gjort
tidligere, har det ikke ført til nevneverdig
høyere priser i Midt-Norge enn i resten av landet.

Samtidig har jeg høy prioritet på å få realisert
tiltak som skal sikre en robust kraftforsyning i Midt-Norge også på lengre
sikt, gjennom økt produksjons- og nettkapasitet. Dette
skal inngå som en viktig del av handlingsplanen for Midt-Norge,
som jeg arbeider med. Jeg vil også gjøre
det klart at et prisområde ikke er det virkemiddelet
som skal sikre forsyningssikkerhet og krafttilgang til
Midt-Norge på lang sikt.

Regjeringen følger utviklingen framover
nøye. Dette gjelder ikke bare i forhold
til utviklingen i kraftsituasjonen i området, men også på hvilken måte
innføring av et eget prisområde vil få innvirkning
på forbrukerne i områ- det. Det er imidlertid
for tidlig å slå fast om det blir store prisforskjeller mellom
ulike landsdeler i vinter som følge av at det nå er
tre prisområder i landet.

