  La meg først si at jeg forstår
den uroen som man har i Midt-Norge i forhold til prisutviklingen
framover, og det er usikkert hvordan prisutviklingen kommer til å bli.
De første tre dagene med eget prisområde
har vist at dag 1 hadde man faktisk ett øre lavere pris
enn man ville hatt om Midt-Norge ikke var eget prisområde.
Dag 2 og dag 3 er prisen nøyaktig den
samme som den ville ha vært om man ikke hadde
hatt eget prisområde. Så kan selvfølgelig ikke
jeg si hvordan utviklingen vil bli framover, men dette er iallfall en
foreløpig indikasjon på hva som skjer i dette
området.

Når det så gjelder handlingsplanen,
vil den selvsagt bli framlagt. Og det har tatt lengre
tid enn det jeg sa, å få fram handlingsplanen.
Som representanten Brende helt riktig sier, sa jeg at jeg tok sikte
på å legge den fram tidlig på høsten.
Det som har tatt tid, er bl.a. å få de langsiktige
tiltakene på plass, få ny produksjon inn i dette
området. Det er et helt nødvendig element i en
sånn handlingsplan. Det at Regjeringen ikke har
presentert denne handlingsplanen, som er deres verktøy
for arbeidet framover, betyr selvsagt ikke at det ikke
arbeides intenst med situasjonen i Midt-Norge med både
kortsiktige og langsiktige tiltak.

