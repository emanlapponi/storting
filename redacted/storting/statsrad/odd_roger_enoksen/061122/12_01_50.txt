  For det første. Debatten om eget
prisområde i Midt-Norge har i veldig stor grad vært
knyttet til situasjonen neste høst, når Ormen
Lange er i drift. Jeg har aldri sagt at eget prisområde
er uaktuelt i dette området. Det jeg har sagt, er at det er
uaktuelt å bruke svært høye
priser i dette området som et virkemiddel for å sørge
for at man får nok kraft i dette området. Det
må også settes i verk andre
tiltak. Som jeg nå har sagt, og som jeg har svart på i
forhold til skriftlige spørsmål: Eget prisområde
er et av de virkemidlene som Statnett har fullmakt til å ta
i bruk.

Så punkt 2. Det kommer en egen handlingsplan.
Representanten Børge Brende har lang erfaring fra Stortinget
og vet at de dokumentene som Regjeringen legger fram for Stortinget,
er enten en stortingsmelding, en odelstingsproposisjon eller
en stortingsproposisjon. En handlingsplan er Regjeringens verktøy
for arbeidet framover. Og det at den planen ikke er lagt
fram, betyr selvsagt ikke, som jeg sier, at det ikke arbeides
med dette. Det arbeides intenst. Handlingsplanen vil komme. Den
kom ikke tidlig i høst, og det beklager jeg.
Men som sagt har det tatt lengre tid enn det jeg hadde
trodd, å få på plass bl.a. de langsiktige
tiltakene, og de er viktige element i en sånn handlingsplan.
Handlingsplanen vil bli presentert med langsiktige og kortsiktige
tiltak, og Regjeringen jobber intenst for å unngå at
vi skal komme i en vanskelig situasjon.





                

