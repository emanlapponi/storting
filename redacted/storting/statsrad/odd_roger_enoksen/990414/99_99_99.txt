 Det pågår for tiden endringsprosesser

innenfor skatteetaten, trygdeetaten, politietaten og domstolsapparatet

som kan få betydning for den regionale fordelingen av statlige

arbeidsplasser samt folks tilgjengelighet til disse statlige tjenestene. Som

min forgjenger Ragnhild Queseth Haarstad sa i Stortingets spørretime

den 3. mars i år, vil det innenfor alle disse områdene

bli lagt fram endringsforslag fra de respektive fagdepartementer

i løpet av våren 1999.

Regjeringen har ikke besluttet å legge

disse prosessene på is i den forstand at de skal stoppes.

Regjeringen har imidlertid besluttet at det ikke skal fattes politiske

beslutninger som kan ha konsekvenser for lokaliseringen av arbeidsplasser

og tjenester, før de distriktspolitiske konsekvensene er

utredet og avklart. Hver for seg kan eventuelle strukturendringer

innenfor disse etatene være godt begrunnet, men Regjeringen ønsker,

så langt det er mulig, å unngå at det

er de samme lokalsamfunn som blir rammet når flere statlige

etater rasjonaliserer samtidig.

Når det gjelder de sakene der Stortinget

allerede har gjort vedtak om strukturendringer, f.eks. omorganiseringen

av de landbrukspolitiske virkemidlene, er disse ikke omfattet av

Regjeringens vedtak.

I min distriktspolitiske redegjørelse

20. april vil jeg komme nærmere tilbake til disse spørsmålene.

Jeg vil da bl.a. drøfte hva Regjeringen vil gjøre

med hensyn til mulige utflyttinger av statlige oppgaver og effektiviseringene

i de landsomfattende statlige virksomheter som jeg har omtalt ovenfor.

Stortinget vil deretter få anledning til å drøfte

disse spørsmålene i full bredde.

  Som jeg sa i mitt første svar: Også skatteetaten

er omfattet av de områder hvor de enkelte departementer

vil komme til å legge fram forslag i løpet av

våren, selvfølgelig også i forhold til

en oppfølging av de vedtak som Stortinget har gjort. Hvordan

de forslagene vil se ut, er det selvfølgelig for tidlig å si

noe om, men departementene tar altså sikte på å legge dette

fram i løpet av våren. 

  På de områder der Stortinget

har fattet vedtak om at det skal skje endringer, skjer det selvfølgelig

endringer. 

Som jeg sa i mitt første svar, har

Regjeringen besluttet at man ikke ønsker å ta

politiske beslutninger i Regjeringen før man har utredet

hvilke konsekvenser disse kan ha for arbeidsplasser og tjenester.

Jeg tror oppriktig talt at alle er tjent med at man nå prøver å se

summen av effektene av de tiltak som blir vedtatt i Stortinget,

ser det i en sammenheng, og ser på hvordan man kan sørge

for at de enkelte lokalsamfunn får opprettholdt et best

mulig tjenestetilbud. Det er Regjeringens hensikt med den måten vi

nå prøver å gjennomføre dette

arbeidet på, og det tror jeg også må være

Stortingets hensikt.

De vedtak som Stortinget har fattet, blir selvfølgelig fulgt

opp. 





                

 Bostøtte har tradisjonelt vært

knyttet opp mot husbankfinansierte boliger. På 1990-tallet

har kravet til finansieringskilde gradvis blitt myket opp. I tråd

med Voksenåserklæringen forslo Regjeringen i statsbudsjettet

for 1999 ytterligere forbedringer i bostøtten med tanke

på å gjøre regelverkene for målgruppene

mer enhetlige. I tillegg så vi nødvendigheten

av å forbedre bostøtten for barnefamilier. Boutgiftstaket økte

derfor for denne gruppen opp til nivået for alders-, etterlatte-

og uførepensjonister. Det ble også foreslått å oppheve

boligavgrensningen for barnefamilier. Dette har Stortinget gitt

sin tilslutning til.

I bostøtteregelverket for alders-

og uførepensjonister er det husstandens samlede inntekt

som avgjør om det stilles krav til boligen og finansieringsformen.

I hovedsak stilles det ikke krav overfor uførepensjonister

til finansieringskilden for deres boliger. I dag stilles det heller ikke

krav til finansieringskilde overfor alders- og uførepensjonister

med inntekt under 130 pst. av minstepensjon, mens de med inntekter

mellom denne grensen og den formelle inntektsgrensen omfattes av

kravet til finansieringsmåten for bolig. Regjeringen vil

arbeide for å gjøre bostøtten enda mer

målrettet, og for å harmonisere regelverkene for

barnefamilier og pensjonistgruppene ytterligere. 

Når det gjelder det forholdet representanten

Torbjørn Andersen viser til, at en mindre gruppe uførepensjonister mister

retten til bostøtte fordi husbanklånet i boligen

de er leietakere i, blir nedbetalt, vil jeg vise til at Regjeringen

arbeider videre med å gjøre bostøtten

uavhengig av finansieringsform, samtidig som det holdes fast ved

at det er gode og nøkterne boliger som skal omfattes av

bostøtten.

  Det er en korrekt beskrivelse av dagens situasjon

som representanten Torbjørn Andersen nå gir. 

Som jeg sa i mitt svar, arbeider Regjeringen

fortsatt med å gjøre bostøtten mer målrettet

og å harmonisere regelverkene for barnefamilier og pensjonistgrupper.

Vi arbeider også videre med å gjøre bostøtten

uavhengig av finansieringsform, og bør på den

måten kunne imøtekomme de behov som representanten

Torbjørn Andersen her stiller spørsmål

om.

  Jeg antar at det var en forsnakkelse, men

jeg vil likevel presisere at denne begrensningen ikke gjelder minstepensjonister,

men pensjonister som har en pensjon på over 130 pst. av

minstepensjon. Jeg er enig med representanten Andersen i at dette

kan gi urimelige utslag, og det er også en av grunnene

til at Regjeringen arbeider videre med dette spørsmålet.

