  Perspektivene for kraftsituasjonen i Midt-Norge
er alvorlige. Særlig gjelder dette situasjonen
i Møre og Romsdal. Vi har i dette området hatt
en svært rask forbruksvekst, spesielt knyttet
til utvidelsen av Hydro Aluminium på Sunndalsøra.
Ut fra dette er Midt-Norge i dag det området i Norge som
har størst utfordring i forhold til
forsyningssikkerheten for strøm. Det må regnes
med ytterligere en betydelig vekst i forbruket av elektrisitet
i området i årene framover, bl.a. knyttet til
Ormen Lange-utbyggingen. Uten å ta stilling til de konkrete
tall som representanten benytter, deler jeg derfor hans vurdering
av at situasjonen i området er meget alvorlig.

Jeg er svært positiv til at tunge
industriaktører som Statoil og Shell nå går
sammen om et storskalaprosjekt for bruk av CO

2 

fra gasskraftverk
til økt oljeutvinning. Prosjektet viser at industrien tar
Regjeringens politikk om CO

2

-rensing på alvor.
Prosjektet vil være bra for miljøet. Samtidig
vil vi få større verdier ut av olje- og gassfeltene Draugen
og Heidrun, og feltene vil få lengre levetid.
På sikt kan prosjektet også være
med på å sikre kraftbehovet i Midt-Norge.
Det er imidlertid riktig som representanten Solvik-Olsen påpeker,
at dette prosjektet etter planen først er operativt
i 2010.

Regjeringen har et sterkt fokus på kraftsituasjonen
i Midt-Norge, og det er åpenbart behov for tiltak i dette
området i tiden framover. Arbeidet gjøres i tett
samarbeid med både Norges vassdrags-
og energidirektorat, Statnett og de ulike aktørene i Midt-Norge.
Vi vurderer nå tiltak på et bredt felt for å sikre
en trygg energiforsyning også i perioden fram
til det planlagte gasskraftverket på Tjeldbergodden
er operativt.

Statnett har en viktig rolle i det arbeidet
som nå gjøres. Statnetts analyser av situasjonen
i området viser at nytten av nettforsterkninger vil være
stor. Det vil også være store nettmessige
besparelser knyttet til etablering av ny produksjon
i den samme regionen. Økt overføringskapasitet mellom Norge
og Sverige skal etter planen være
på plass i 2009 og kan avhjelpe situasjonen noe.
Statnett er også i ferd med å forberede
andre nye overføringslinjer inn mot regionen,
men det tar som kjent tid å realisere disse. Det synes
klart at det er viktig å gjennomføre tiltak på både produksjons-
og nettsiden.

Det kan bli nødvendig å iverksette
ulike tiltak i regionen i perioden fram til man har en permanent
produksjon på plass. Statnett disponerer
flere virkemidler som kan benyttes i svært anstrengte kraftsituasjoner
for å unngå å komme i en situasjon
hvor rasjonering er nødvendig. En rekke av disse virkemidlene
ble utredet allerede i 2002–2003. Energiopsjoner overfor
industrien er et slikt tiltak. Mobile gasskraftverk, som har vært
diskutert, er et tiltak. Informasjonstiltak overfor kraftmarkedet
er også et annet virkemiddel – bare
for å nevne noen av de virkemidlene Statnett
har vurdert, og som det kan bli nødvendig å vurdere
i en slik mellomperiode. Regjeringen har ikke tatt stilling
til noen av disse, men det er Statnetts oppgave å sørge
for at vi skal ha en sikker og trygg energiforsyning, også i
en vanskelig forsyningssituasjon. Den jobben
gjør Statnett på en tilfredsstillende måte.
Vi vil få anledning til å komme tilbake til dette
når det nærmer seg tiden da vi får et
større gap mellom produksjon
og forbruk.

Regjeringen vil legge til rette for økt
kraftproduksjon ved en aktiv satsing på nye miljøvennlige
energiformer. Det innebærer også at
potensialet som ligger i opprustning av eksisterende vannkraftverk,
skal utnyttes. Vi vil stimulere til økt utbygging av små-,
mini- og mikrokraftverk. Det er for tiden stor interesse
for vindkraftutbygging i Norge. Vi har gode vindforhold
langs kysten, og vi har store arealer der det er mulig
med utbygging. Enova har identifisert prosjekter i dette området
som kan realiseres innenfor relativt kort tid,
som også vil være med på å avhjelpe
en del av den forsyningssituasjonen vi har i dette området.

