  Grensereguleringssaken mellom Sande
og Vanylven kommuner i Møre og Romsdal fylke ble ved behandlingen
i Stortinget sendt tilbake til Regjeringen til ny behandling og
avgjørelse. Stortinget framhevet under behandlingen at
konsekvensene for øyene Sandsøy og Kvamsøy
måtte utredes nærmere før det kunne fattes
en beslutning i saken.

Departementet har bedt fylkesmannen i Møre
og Romsdal om at utredningsarbeidet blir startet opp. Fylkesmannen
er bedt om at han i samråd med kommunene finner et egnet
forskningsmiljø som kan lage en utredning om konsekvensene
for øyene Kvamsøy og Sandsøy ved en eventuell
regulering av grensen. Fylkesmannen har nå hatt møte
med representanter for Sande kommune samt Kvamsøy, Sandsøy
og Åram, og vil nå utarbeide et program for utredningen,
der innhold og prosess blir skissert. Dette programmet vil bli sendt
til kommunene og fylkeskommunen til uttalelse, før fylkesmannen
tilrår et opplegg for utredningsarbeidet. Fylkesmannen
tar sikte på å gå ut med en invitasjon
til et forskningsmiljø i månedsskiftet februar/mars.
Utredningen vil deretter bli sendt til departementet over påske,
og en kan forvente at det blir tatt en beslutning i løpet
av inneværende år.

Gunnar Breimo hadde
her overtatt presidentplassen.

 Det er riktig at jeg trodde at det skulle være
mulig å avklare grensereguleringene raskt etter
den nevnte behandlingen i Stortinget sist. Stortinget bad da om
at en rekke sider av denne grensereguleringen ble utredet,
og min intensjon var å gjøre det slik at denne
utredningen kunne foreligge før valget i fjor høst,
og at man på den måten kunne ha avgjort grensereguleringen
før valget. Det viste det seg ikke mulig å få til.
Og siden valget ble avholdt med de gamle grensene, er det min holdning
at da ønsker jeg å bruke den tid som er nødvendig
for å få gjort de utredningene som Stortinget
bad om, på en skikkelig måte, slik som vi nå har
lagt opp til. Det vil bli gjennomført i løpet
av dette året. Vi venter utredningen fra fylkesmannen allerede
rundt påsketider, og tar sikte på å få gjort
dette så raskt som det nå er mulig på bakgrunn
av de vurderinger som Stortinget har bedt om.





                

 Kommunal selskapsskatt ble omgjort til statsskatt
i det økonomiske opplegget for 1999.

Det er flere grunner til at selskapsskatten
bør være statlig. Jeg vil spesielt nevne at den
viktigste årsaken til forskjeller i tjenestetilbudet mellom
landets kommuner er at de har forskjellig inntektsgrunnlag. Selskapsskatten var
svært ujevnt fordelt mellom kommunene. Ved å gjøre selskapsskatten
statlig vil det bli mindre forskjeller i skatteinntektene og dermed
et mer likeverdig tjenestetilbud mellom kommunene.

På den annen side er jeg klar over
at det kan være en sammenheng mellom selskapsskatt og kommunal
tilrettelegging for næringsvirksomhet. Dette forholdet
ble vurdert i forbindelse med omleggingen av selskapsskatten. Jeg
viser her til Inntektssystemutvalgets utredning om finansiering
av kommunesektoren. Skatt fra selskaper kan gi kommunene noen positive
stimulanser til å tilrettelegge for næringsutvikling.
Undersøkelser som er utført, tyder imidlertid
på at mulighetene for økte skatteinntekter ikke
er en hoveddrivkraft i kommunenes næringsarbeid. Det viktigste
motivet er å skaffe arbeidsplasser til kommunens innbyggere.
Dette motivet vil fortsatt være til stede også med
statlig selskapsskatt. Arbeidsplasser til innbyggerne gir igjen økte
skatteinntekter til kommunen. Omlegging av selskapsskatten ble kompensert
gjennom å øke kommunenes andel av skatt fra personlige
skatteytere.

Jeg kan på det nåværende
tidspunkt ikke se at det er grunnlag for å ta spørsmålet
om statlig selskapsskatt opp til en ny vurdering.

 Jeg vil minne om at det er en annen side av
denne saken som var avgjørende for at Regjeringen valgte å foreslå en
omlegging fra kommunal til statlig selskapsskatt. Alle de store
bedriftene og konsernene i landet har sitt hovedkontor i Oslo og Akershus,
til tross for at store deler av virksomheten til disse bedriftene
skjer rundt omkring i det ganske land. Det er nok å nevne
selskap som Hydro og Elkem som eksempel på dette, hvor
selskapsskatten tidligere tilfalt Oslo kommune, til tross for at
store deler av arbeidsplassene og også kostnadene ved å etablere
arbeidsplassene var rundt omkring i mange distriktskommuner. Oslo
fikk hovedparten av selskapsskatten så lenge den var kommunal.
Den omleggingen som ble gjort, har ført til en betydelig
annen fordeling av selskapsskatten på alle landets kommuner,
og i så måte har det virket utjevnende, slik som
Regjeringens intensjon var. 

Så vil det selvsagt med det nye systemet
også oppstå noen problemer i forhold til arbeidet
med næringsutvikling, men der vil jeg si at kommunene har
et selvstendig ansvar for å ta dette på alvor
og legge til rette for arbeidsplasser og bedrifter i egen kommune. 





                

  Det er selvsagt ikke akseptabelt å vente
over ett år på behandling av en byggesøknad.
Dette er heldigvis imidlertid en virkelighet som svært
få søkere opplever. Bildet er mer nyansert enn dette.
Av 20 utvalgte kommuner som var med i en undersøkelse,
er det fire kommuner som oppgir en gjennomsnittlig saksbehandlingstid
for byggesaker på inntil seks måneder, og kun én
kommune som oppgir lengre saksbehandlingstid enn dette. Ikke uventet
er dette saksbehandlingstider fra presskommuner rundt Oslo. Undersøkelsen viser
imidlertid også at kommuner i pressområder kan behandle
byggesaker raskt. Jeg nevner noen eksempler på det: Ski
4-5 uker, Kristiansand 4-6 uker og Trondheim 1-2 måneder. 

På denne bakgrunn mener jeg at byggesaksreglene
i seg selv ikke nødvendigvis er årsaken til lange
saksbehandlingstider i enkelte kommuner. Knappe ressurser hos plan-
og bygningsmyndighetene, uavklart plansituasjon med behov for dispensasjoner
og omreguleringer samt vanskelige interesseavklaringer ved økende
fortetting er elementer som er vel så avgjørende
for tidsbruken. 

Det er imidlertid fortsatt et behov for forenklinger. Ved
innføring av byggesaksreformen i 1997 var hovedmålsettingen å redusere
omfanget av byggefeil og byggeskader. Så sent som 13. desember
i fjor fastsatte departementet ytterligere endringer i byggeforskriftene
med sikte på å gjøre det enklere å bygge.
Parallelt ble det foretatt en betydelig bearbeiding av den såkalte
godkjenningskatalogen samtidig som skjemaene for byggesøknader
ble gjort vesentlig enklere. 

Vi vil imidlertid gå videre. Allerede
inneværende år tar jeg sikte på å sende
på høring forslag som bl.a. vil omfatte ytterligere
utvidelse av tiltak som kan behandles etter melding, dvs. uten full
søknad. Jeg vil også se nærmere på om
kommunene, ut fra lokale forhold, bør kunne gis en viss
frihet til selv å bestemme behandling og dokumentasjon
av byggesaker. Som del av Regjeringens program «Et enklere
Norge» er det også satt i gang flere prosjekter
på dette området som vil gi forbedringer. Jeg
nevner bl.a. videreutvikling av informasjon om byggeregelverket
og gode eksempler på Internett. I denne sammenheng forbereder
nå Statens bygningstekniske etat å gjøre
alle skjemaer i byggesaker fritt tilgjengelige på Internett.
Jeg ser dette som et viktig steg mot mulighet for full elektronisk
behandling av byggesøknader. 

Alt dette burde gi grunnlag for raskere og
bedre byggesaksbehandling. 

  På nytt: Vi har gjort forenklinger
og vi vil fortsatt gjøre forenklinger, men når situasjonen
er at enkelte kommuner bruker fire uker på å behandle
en byggesøknad og andre kommuner bruker ett år,
er det ikke bare lovverket som skal ta skylden for at dette tar
lang tid, for det viser at det faktisk også er mulig å gjøre
det raskt dersom kommunen er interessert i å gjøre
det raskt, setter inn de nødvendige ressurser for å gjøre det
raskt, har reguleringsplaner som gjør det mulig å gjøre
det raskt, og søknaden er av en slik karakter at det ikke oppstår
store konfliktsituasjoner. Dette er derfor ikke bare et spørsmål
om utforming av lovverk, men det er også et spørsmål
om hvordan den enkelte kommune legger til rette for behandling av
byggesøknader. Det er ikke statens ansvar, det er den enkelte
kommunes ansvar. Vi fortsetter forenklingsarbeidet med sikte på å legge
til rette for en enklest mulig behandling for den enkelte bruker som
skal søke om byggetillatelse for å oppføre
bygningen. Det er vårt primære mål, samtidig
som vi selvsagt også ønsker å legge til
rette for at kommunene skal gi en enkel og fleksibel behandling. 





                

