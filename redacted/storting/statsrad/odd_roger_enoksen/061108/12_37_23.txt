  La meg først slå fast enda
en gang, som jeg understreket i mitt første svar:
Saksbehandlingstiden er for lang, og derfor er det satt i verk en
rekke tiltak. Vi vil følge utviklingen i saksbehandlingstiden nøye
framover.

Denne typen kraftverk kan i utgangspunktet
behandles lokalt i henhold til plan- og bygningsloven, med mindre det
er konflikter knyttet til disse prosjektene, bl.a. miljømessige
konflikter. Da skal det underlegges konsesjonsbehandling. De siste årene
er 300 slike anlegg behandlet i henhold til plan- og bygningsloven,
mens et langt færre antall er behandlet etter
konsesjonsloven. Når det nå er et så stort
antall som ligger til konsesjonsbehandling, og sannsynligvis en
overveiende del av disse må ha konsesjon, betyr det at
dette er anlegg som det er knyttet konflikter til, noe som gjør
at man ikke kan behandle dem lokalt. Vi har et overordnet
nasjonalt ansvar også for denne typen saker.
Det er også – som jeg sa i mitt første
svar – i enkelte saker nødvendig å se
flere anlegg i sammenheng. Det har med utnyttelse av vannstreng å gjøre,
og det har med nettkapasitet å gjøre.

