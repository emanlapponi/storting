  De siste årene har vi hatt en enorm økning
i antall konsesjonssøknader om å bygge små vannkraftverk
med installert effekt på under 10 MWh. Denne store pågangen
har, som representanten sier, medvirket til at behandlingstiden
for disse søknadene nå er for lang. Det er mange
faktorer som påvirker tidsbruken for konsesjonsbehandling.
Konfliktgrad, kompleksitet og behov for koordinert
behandling med andre søknader i samme område
varierer fra sak til sak.

Tiltak for å effektivisere saksbehandlingen
og øke NVEs saksbehandlingskapasitet er allerede igangsatt.
Fritak for behandling i Samlet Plan og delegering til NVE av konsesjonsmyndighet
for prosjekter under 10 MWh har forenklet saksbehandlingen betydelig
for tiltakshaverne. NVE har også gjennomført
tiltak for å effektivisere sin interne saksbehandling,
og gjøre informasjon og søknadsmaler lettere tilgjengelig
via internett og seminarer. Disse tiltakene har allerede gitt resultater,
og vil bli fulgt opp.

I statsbudsjettet for 2007 er det forutsatt
at NVE skal prioritere konsesjonsbehandling og arbeid knyttet opp mot
forsyningssikkerhet. Dette innebærer bl.a. at NVEs saksbehandlingskapasitet
når det gjelder anlegg for kraftproduksjon skal bli styrket.

Et ensidig fokus på å redusere
NVEs behandlingstid for konsesjonssøknader ville ikke være
forsvarlig. Det krever tid og ressurser å gjennomføre
forsvarlige, helhetlige vurderinger og en behandling som inkluderer
konsekvensutredninger, høringer, folkemøter, befaringer
etc. innenfor lovfastsatte krav. Vi må være
sikre på at beslutningene som treffes, står
seg for ettertiden. Regjeringen er derfor i ferd med å gjennomføre
tiltak for å styrke beslutningsgrunnlaget gjennom retningslinjer
for saksbehandling og regional planlegging.

Lodve Solholm hadde
her teke over presidentplassen.

