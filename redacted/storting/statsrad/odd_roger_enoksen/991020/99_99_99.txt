  Bruken av elektrisitet er vital for landbruket,
energien brukes til belysning, varme og drift av annet utstyr som
brukes i forbindelse med produksjon. Elektrisiteten representerer
samtidig en stor trussel i form av risiko for brann. Tall fra Direktoratet
for brann- og eksplosjonsvern viser at anslagsvis en tredjedel av
brannene skyldes feil på det elektriske anlegget og feil
ved bruk av elektrisk utstyr.

Statens bygningstekniske etat, Statens Dyrehelsetilsyn,
Statens landbrukstilsyn og Direktoratet for brann- og eksplosjonsvern
startet for to år siden et samarbeid for å kartlegge
og forbedre brannsikkerheten for husdyr i landbruket. Norges landbrukshøgskole
har i den forbindelse blitt benyttet som fagkyndig organ til å gjennomføre
nødvendige utredninger.

De nevnte myndigheter er, med bakgrunn i det
arbeidet de i fellesskap har utført, i ferd med å utgi
en veiledning om brannsikring av husdyrbygninger i landbruket. Denne
vil foreligge før årsskiftet. Veiledningen vil
inneholde en beskrivelse av brann som problem i ulike typer husdyrbygninger,
hvilke lovregler som gjelder, vanlige feil og mangler av betydning
for brannsikkerheten og ikke minst en beskrivelse av tiltak som
kan forhindre og begrense branner.

Veiledningen vil bli et viktig virkemiddel
for å bedre brannsikkerheten for husdyr og er beregnet
både for eiere av driftsbygninger og myndigheter som fører
tilsyn med driftsbygninger og dyrehold i landbruket.

I tillegg har det største selskapet
på landbruksforsikring i mange år arbeidet aktivt
med skadeforebyggende tiltak innenfor landbruket. Foruten opplysnings-
og motivasjonsarbeid tilbyr de i dag meget gunstige finansieringsordninger
for brannalarmanlegg i driftsbygninger for husdyr. Dette har vært
den viktigste drivkraften til den sterke økningen i installasjon
av brannalarmanlegg i driftsbygninger med husdyrrom.

Når det gjelder elektriske anlegg,
er det eierne, altså bøndene selv, som plikter å påse
at dette er i forskriftsmessig stand. Myndighetene representert
ved det lokale eltilsyn vil føre tilsyn ut fra en risikovurdering.
Myndighetenes tilsyn skal ikke være noen erstatning for
eierens ansvar for fortløpende vedlikehold av de elektriske
anleggene. Det er derfor viktig å understreke at eierne
av disse elektriske anleggene i driftsbygninger o.l. har et selvstendig ansvar
for at anleggene vedlikeholdes og er i forskriftsmessig stand. Dette
kan de gjøre ved f.eks. å engasjere et installasjonsfirma
til å etterse anlegget én gang pr. år.

Gunnar Breimo hadde
her overtatt presidentplassen.

  La oss først være enig om
at det problemet som brann i driftsbygninger representerer, er alvorlig
og skal tas på alvor av oss alle sammen. Det skjer mange
tragedier hvert eneste år der husdyr er innblandet i denne
typen brann. Det er da også bakgrunnen for at det over
to år har vært gjennomført et grundig
arbeid som har resultert i en ganske omfattende rapport både
om årsaker og om mulige tiltak for å begrense
omfanget av dette. 

Det er selvfølgelig sånn
at dersom de tiltak som nå settes i verk for å begrense
denne typen brann, ikke er tilstrekkelige, vil ytterligere tiltak
selvfølgelig måtte vurderes, uten at jeg her og
nå vil si hva det i så fall vil komme til å innebære.
Men jeg synes det er et viktig skritt i riktig retning at så mange
ulike instanser nå har satt seg ned for å finne
fram til de beste tiltakene, at man har en økning i installasjon
av alarmer, og at ting nå går i riktig retning.





                

  Jeg vil innledningsvis slå fast at
de nye byggereglene i liten grad virker inn på drift av
sagbruk. Forskriften om krav til byggverk og produkter til byggverk
kan riktignok ha betydning for produsenter av elementer til byggverk.
Den nye forskriften ble vedtatt uavhengig av, men samtidig med revisjon av
plan- og bygningsloven. For foretak som produserer byggeprodukter
i store mengder uten oversikt over hvor de skal brukes, stilles
det krav til dokumentasjon av egenskaper. Byggeprodukter kan være
både materialer og ferdigmonterte elementer. Mindre sagbruk
vil imidlertid ikke omfattes av disse kravene, når materialene brukes
lokalt eller de ikke selges på det åpne markedet. Så lenge
sagbruket har oversikt over materialenes kvalitet og hva de skal
brukes til, er det ikke nødvendig med mer dokumentasjon
enn at sagbruket erklærer at materialene er gode nok. Disse
kravene er ikke nye. Etter revisjonen vil det dessuten ofte være
tilstrekkelig at materialenes kvalitet dokumenteres gjennom den
fortløpende kontroll av bygget.

En annen måte å se spørsmålet
fra representanten Andersen på, er selvfølgelig
at problemet for sagbrukseieren er lav byggeaktivitet blant sagbrukets
tradisjonelle kunder, som mener å være i vansker
pga. nye byggesaksregler. Det er en annen side ved regelverket.

Mye av kritikken når det gjelder forskriftene,
har vært rettet mot et omfattende dokumentasjonsbehov.
Tilbakemeldingene fra kommunene bekrefter at de mottar mye unødvendig
dokumentasjon fordi søkere sender inn langt mer dokumentasjon
enn det regelverket krever. Jeg har derfor funnet det nødvendig
med en klargjøring i forskriftene om at dokumentasjonen
skal begrenses til det som er nødvendig i den aktuelle
sak. Dette tiltaket vil sammen med andre forenklinger, som jeg regner
med å få satt i kraft i inneværende år,
bidra til å redusere antall dokumenter betydelig, sannsynligvis
med hele 30 pst.

Jeg må ellers minne om at det ikke
er noe krav om bruk av skjema i byggesaker. Skjema er et hjelpemiddel som
kan lette kommunikasjonen mellom søker og kommunen. Bransjen
har engasjert seg i å utvikle skjema, og myndighetene har
bistått i dette arbeidet. Nye og enklere skjema gjøres
tilgjengelige i disse dager.

Som oppfølging av interpellasjonen
fra representanten Sverre J. Hoddevik den 13. oktober 1998
har departementet igangsatt flere prosjekter for evaluering av byggesaksreformen.
Det foreligger allerede delresultater fra flere prosjekter som bl.a.
ligger til grunn for de endringer i forskriftene som jeg nå ønsker å gjennomføre.
Delrapportene gir grunnlag for å anta at økt saksbehandlingstid som
følge av reformen er et overgangsproblem. Tilpasning i
bransjen til de nye reglene er godt i gang, og foreløpig
evaluering gir ikke holdepunkter for å si at det er en direkte årsakssammenheng
mellom regelverksendringene og eventuelle endringer i strukturen
i byggebransjen. Jeg vil likevel, som jeg har sagt før,
følge utviklingen nøye og vurdere om det kan være
behov for å følge opp med nærmere undersøkelser
av konsekvensene for de minste bedriftene.

Både sentrale bygningsmyndigheter
og bransjen legger stor vekt på informasjon, opplæring
og utvikling av hjelpemidler. Blant annet vil de nye veiledningene
til forskriftene inneholde eksempler på hvilken dokumentasjon som
er nødvendig for ulike søknader.

  Det er helt riktig at det er de minste firmaene
som har størst problemer med å tilpasse seg den
nye plan- og bygningsloven og forskriftene, nettopp på grunn
av at det er denne typen bedrifter som ofte har minst kompetanse
i forhold til de krav som stilles, og at det der tar en forholdsmessig
større andel av de administrative ressursene å gjøre
det arbeidet som kreves etter forskriftene. Det er ingen tvil om
at det er riktig. Og det er nettopp bakgrunnen for at departementet har
tatt et initiativ til å gjennomføre forenklinger.

For det første – som jeg
sa i mitt første svar – er det presisert at man
ikke skal forlange mer dokumentasjon enn det som er høyst
nødvendig i den aktuelle sak, dernest at vi nå allerede
i inneværende år er i ferd med å iverksette
forenklinger som vil bidra til å redusere antall dokumenter
sannsynligvis med hele 30 pst. Det er altså et
grep som gjøres nettopp for å ivareta også de
minste bedriftene og gjøre det enklere både for
de som skal bygge og for de som skal utføre bygningsarbeidet
og få gjennomført sine prosjekter.

