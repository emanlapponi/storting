  Omsorgsboligen er en bolig som 

skal

 være tilpasset orienterings-
og bevegelseshemmede. Alle omsorgsboliger skal ha en standard som
gjør det mulig både å delta i dagliglivets
gjøremål med ulike typer funksjonshemninger, og å motta
pleie og omsorg ved behov.

Anvisningene i Husbankens regelverk tar utgangspunkt
i livsløpsstandarden. Den har som formål å sikre god
tilgjengelighet både i og utenfor boligen, slik at boligen
kan brukes i alle faser i livet, også ved nedsatt bevegelighet
og bruk av rullestol. For omsorgsboliger legges til grunn et dimensjoneringsgrunnlag
med større plassbehov enn livsløpsstandarden.
I dimensjoneringsgrunnlaget inngår bl.a. plass til hjelper,
bedre plass til manøvrering av rullestol og bruk av tekniske
hjelpemidler.

Husbanken har gitt ut en veileder for utforming
av omsorgsboliger og sykehjem. I veilederen er det gitt anbefalinger
for størrelse og dimensjonering av boligene, også slik
at særlig hjelp- og pleietrengende, og f.eks. sengeliggende,
kan bo i boligene. Når det gjelder dører, kreves
det at innerdører har en fri åpning på minst
80 cm og ytterdører minst 90 cm. Disse dørbreddene
er ikke tilpasset bredden på sykehjemssenger, og kan, som
representanten Bredvold peker på, gjøre det vanskelig
ved en eventuell syketransport. Husbanken anbefaler derfor kommunene å bruke
bredere dører, og anbefaler i den forbindelse en passasjebredde
på minst 115 cm, slik at det kan være plass for større
rullestoler og for transport av senger. I omsorgsboliger med mer
enn én etasje kreves heis.

Omsorgsboliger er ikke en lovregulert boform.
Anvisninger i regelverket som går utover minstestandarden,
er anbefalinger som kommunene oppfordres til å følge. Dersom
Husbanken skulle kreve full fleksibilitet ved bygging av omsorgsboliger,
ville kostnadene bli svært høye. Kommunene må derfor
selv ta høyde for, og være bevisst, at boligene
utformes slik at de kan være fleksible i forhold til flere
behov, f.eks. ved syketransport.

  Regjeringen legger vekt på for det
første å ha et så enkelt regelverk som
mulig, og for det andre å ha en så stor grad av
frihet som mulig, også for kommunene, til å velge
lokale tilpasninger. Det trodde jeg var i tråd med det
som også et ganske stort flertall på Stortinget ønsket,
og spesielt det parti som representanten Bredvold representerer – at
man ikke skal bruke for stor grad av detaljregulering i forhold
til utformingen av disse.

Nettopp det at vi ikke ønsker å gi
et pålegg, er bakgrunnen for at Regjeringen har valgt å bruke
en veileder hvor vi går inn i disse problemstillingene
som her er tatt opp: bredde på dører, bredde på ganger
osv. Jeg tror faktisk det er tilstrekkelig, og det blir i veldig
stor grad tatt hensyn til dette i utforming av boliger. Uten å bruke
min bakgrunn i for stor grad, kan jeg med mellom 15 og 20 års
erfaring som ambulansesjåfør betro representanten Bredvold
at som ambulansesjåfør står man overfor
langt større utfordringer i andre sammenhenger enn når
det gjelder omsorgsboliger.

