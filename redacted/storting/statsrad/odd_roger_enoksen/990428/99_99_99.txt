  Departementet har satt i gang med å planlegge

utarbeidelsen av informasjonsmateriell i forkant av at den nye husleieloven

trer i kraft fra 1. januar år 2000. Det vil bli utarbeidet

avisannonser, informasjonsbrosjyre og informasjonshefte.

Informasjonsmateriellet vil gjøre

nærmere rede for:

1.	hovedpunktene i den nye husleieloven

og hva som vil bli de viktigste endringene i forhold til någjeldende

lov

2.	avviklingen av husleiereguleringsloven, nærmere

om den årlige oppjusteringen av leien i overgangsperioden på ti år

og hvilke konsekvenser opphevelsen vil få

3.	den enkelte leiers rett til å få bostøtte,

eventuelt annen støtte, der leien blir høy

Formålet med informasjonsarbeidet

vil være å nå ut til så mange

som mulig, både utleiere, leiere og andre som blir berørt

av regelendringene. Avisannonser vil nå ut til de fleste,

men her vil informasjonsmengden være begrenset. Informasjonsmengden

vil være større i brosjyrer og særlig

i et informasjonshefte – som også vil nå ut

til mange. Dessverre lar det seg ikke gjøre å nå ut

til alle med en egen informasjonsbrosjyre, da det ikke finnes noe

register over hvem som leier husrom.

På nåværende tidspunkt

lar det seg ikke gjøre å fastslå når

informasjonsmateriellet vil komme ut. Men jeg kan love representanten

Gaundal at dette arbeidet blir høyt prioritert i departementet,

og at materiellet vil komme ut i god tid før den nye loven

skal ta til å gjelde.

  Jeg må nok dessverre innrømme

at jeg ikke er rede til å gå i detalj på hvordan vi

skal imøtekomme situasjonen i Oslo og Trondheim. Men jeg

ser det på samme måte som representanten Gaundal,

at der står vi overfor spesielt store utfordringer.

Jeg skjønner den uro som er blant

enkelte leietakere for den omlegging som her kommer. Og det at departementet

nå gir arbeidet med å få ut informasjonsmateriellet

så raskt som mulig, høy prioritet, er selvfølgelig

et uttrykk for at man tar dette alvorlig. I kombinasjonen av tiltak

med både avisannonser og brosjyrer og informasjonsmateriell

utover det tar vi sikte på at det skal være mulig å nå så mange

som mulig. Men det vil selvfølgelig aldri kunne være

garantert å nå ut til samtlige leietakere.

Kirsti Kolle

Grøndahl hadde her gjeninntatt presidentplassen.

  Kort: Jeg vil ta med meg de synspunktene som

representanten Gaundal nå gir uttrykk for. Selvfølgelig

er det også et mål for departementet å utarbeide

dette materiellet så enkelt som mulig. Samtidig er det

jo et lovverk som skal beskrives, og til en viss grad vil dette

for mange framstå som komplisert. Men det er selvsagt en

målsetting å gjøre det så enkelt som

det overhodet lar seg gjøre.

