  Uvær natten til 25. januar 2007 førte
til at tre master knakk i et værutsatt område
ved Hopfjell i Steigen kommune. Dette gjorde at den alternative
kraftledningen, Vassmo–Skjelvareid, ble koblet inn, men
denne tålte ikke belastningen. NVE mener
at kraftledningens overføringsevne med stor sannsynlighet
var varig svekket lenge før uværet, og at dette
i betydelig grad skyldes utilstrekkelig
kontroll og vedlikehold av nettselskapet Nord-Salten Kraftlag AL. NVE
har derfor varslet selskapet om at de vil bli ilagt et overtredelsesgebyr
på 3 mill. kr.

Dårlig vær gjorde at det
tok nesten seks døgn før normal strømforsyning
kunne gjenopprettes. Som følge av strømutfallet
har berørte sluttbrukere i Steigen kommune derfor fått
utbetalt ca. 10 mill. kr i kompensasjon fra selskapet, noe de har
krav på ifølge NVEs forskrifter. Dette er en ordning
som ble innført i år. I tillegg vil selskapets tillatte
inntekt for 2007 bli redusert med ca. 15 mill. kr som følge
av KILE-ordningen, som reguleres av de samme forskriftene. Denne
reduksjonen må selskapet ta hensyn til når de
skal fastsette nettleien fra 2008. Det er med andre ord
to ordninger som har til hensikt å ivareta forsyningssikkerheten
og nettkundene ved avbrudd i strømforsyningen.

Den økonomiske reguleringen av nettselskapene
er utformet slik at 40 pst. av kompensasjonsutbetalingene og KILE-beløpene
vil inngå i beregningsgrunnlaget for selskapets tillatte
inntekt i 2009. Isolert sett innebærer dette at de tillatte
inntekter i 2009 blir ca. 10 mill. kr høyere enn om hendelsen
i Steigen ikke hadde funnet sted.

Tillatt inntekt i 2007 vil bli redusert med
15 mill. kr og tillatt inntekt i 2009 vil bli økt med ca.
10 mill. kr som følge av hendelsen i Steigen. Nettovirkningen
er dermed at selskapet får ta inn 5 mill. kr mindre
i nettleie over tid enn om avbruddet i Steigen ikke hadde
skjedd. Dette kommer altså i tillegg til de 10 millionene
de allerede har utbetalt i kompensasjon til sine kunder.
Selskapet må derfor ta den største delen
av den økonomiske belastningen av hendelsen i vinter.

Det er imidlertid ikke grunnlag for å forutsi
utviklingen i nettleien hos Nord-Salten Kraftlag nøyaktig
i framtiden. Utviklingen i nettleie vil også avhenge
av andre forhold, bl.a. utviklingen i selskapets andre
kostnader framover.

Overtredelsesgebyret som NVE har varslet i
forbindelse med manglende kontroll og vedlikehold av linjene i selskapet,
vil ikke ha noen innvirkning på utviklingen
i nettleien. Det framgår klart av gjeldende forskrifter
at dette ikke på noen måte
kan inngå i beregningsgrunnlaget for nettleien.

Men det spørsmålet som representanten
tar opp, er i aller høyeste grad relevant. Er det rimelig
at den erstatning som må betales for avbrudd, i neste omgang
delvis skal finansieres av de samme forbrukerne som har fått
denne nettleien? Slik er ordningen i dag. Men på bakgrunn
av den hendelsen og det vi har sett her, skal jeg gå inn
i dette og på ny vurdere om dette er rimelig, og om det
er andre måter å ivareta både
hensynet til kundene og hensynet til forsyningssikkerhet på.

