 Det er helt riktig, som representanten Brende sier, at vi i dag i et normalnedbørsår er avhengig av import av kullkraft, atomkraft osv. Det er miljømessig uakseptabelt. Men årsaken til at vi er der i dag, er ikke manglende konkrete svar fra denne regjeringen. Det skyldes unnlatelsessynder fra bl.a. den forrige regjeringen gjennom fire år ved ikke å sørge for at vi er i en annen situasjon. Og Børge Brende har faktisk vært miljøvernminister i den forrige regjeringen i halvparten av den tiden regjeringen satt, og har hatt alle muligheter til å sørge for at vi ikke skulle komme i en miljømessig uakseptabel situasjon. Nettopp dette viser hvor vanskelig disse tingene er, og hvilke krevende oppgaver vi har påtatt oss. At Børge Brende da er indignert over at det ikke blir gitt konkrete svar én måned etter at Regjeringen har tiltrådt, synes jeg er i overkant. Men noen konkrete svar skal allikevel gis.




Gasskraftverket på Kårstø bygges nå. Det er nå igangsatt under denne regjeringen, til tross for at utbyggerne visste at denne regjeringen vil bidra til at det blir CO

2

-håndtering på dette kraftverket. Vi har også sagt at vi ønsker å bidra til CO

2

-håndtering på andre gasskraftverk som blir bygd. Av Soria Moria-erklæringen framgår det at Regjeringens politikk når det gjelder gasskraft, er basert på at gitte konsesjoner står ved lag og at produksjonen av gasskraft skal «inngå i det internasjonale kvotesystemet som sikrer at de totale utslippene ikke øker». Dette er helt på linje med det som den forrige regjeringen stod for, og som Børge Brende var en del av.




Jeg skjønner at representanten Brende vil ha svar på hvem som skal betale regningen, og hvor stor andel av regningen de ulike partene her skal betale. Som jeg har sagt, vil staten ha svært god lønnsomhet i dette hvis det er mulig å bruke CO

2

 til økt oljeutvinning på norsk sokkel. Det er derfor rimelig at staten tar en betydelig andel av dette. Men her kan det altså være både selgere og kjøpere av CO

2

 som det er vår ambisjon å få inn i en positiv verdikjede på en måte som håndterer dette fornuftig.




Jeg vil også minne om at vi på norsk sokkel har stilt verdens strengeste miljøkrav, på samme måte som denne regjeringen har til hensikt å stille verdens strengeste miljøkrav til bruk av fossilt brensel ved gasskraftverk. Det tror jeg vi alle sammen bør være enige om at er positivt.




Det har fra oljenæringen i alle år vært motstand mot de strenge miljøkravene som har blitt stilt fra myndighetenes side. Men til tross for det, til tross for at vi har stilt disse strenge kravene, har vi altså hatt en fantastisk utvikling på norsk sokkel, hvor vi i dag er fremst i verden når det gjelder å ta miljøhensyn i petroleumsproduksjonen.




Høyre har vært motstander av mange av disse kravene. Men til tross for at disse kravene er blitt innført, er norsk sokkel i dag svært lønnsom. Det er fortsatt stor interesse for å delta i arbeid med utvinning på norsk sokkel. Også når det gjelder 19. konsesjonsrunde i Barentshavet, hvor vi har stilt krav om nullutslipp, det strengeste krav som noensinne er stilt, er interessen for å delta stor.




Dette viser at selskapene tar miljøet på alvor. Det burde samtlige i denne salen gjøre på samme måte.




