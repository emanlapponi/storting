 Valglovgivningen bør etter mitt syn
ta utgangspunkt i at alle velgere skal ha anledning til å avgi
stemme. Av bl.a. praktiske og økonomiske årsaker
kan det likevel være nødvendig å utforme regelverket
slik at enkelte velgere under visse omstendigheter ikke får
en slik mulighet til å stemme.

Det følger av valgloven § 31
at forhåndsstemmegivningen ikke må foregå senere
enn siste fredag før valget. Dette innebærer,
som representanten Johnsen påpeker, at velgere som blir
lagt inn på sykehus mellom fredag ettermiddag og valgdagen,
ikke får brukt stemmeretten sin.

Valglovutvalget, som vil avgi innstilling i
begynnelsen av år 2001, skal gjennomgå gjeldende
valglovgivning og komme med forslag til ny valglov. Jeg synes derfor
det er naturlig å overlate til utvalget å vurdere
om det er mulig å forandre valglovgivningen slik at også velgere som
blir innlagt på sykehus mellom fredag ettermiddag og valgdagen,
får anledning til å bruke stemmeretten sin. Jeg
vil ta kontakt med utvalget og henstille til det å se nærmere
på denne problemstillingen. Utvalget bør da vurdere
eventuelle praktiske og økonomiske konsekvenser samt sammenhengen
i regelverket.

  Ja, det er ofte slik at hvis tilstrekkelig
mange vil, lar det meste seg gjennomføre. Men jeg viser
til at det nettopp er foretatt endring i valgloven, og av § 31
i valgloven følger det faktisk at forhåndsstemmegivningen
skal være avsluttet senest fredag før valget.
Det innebærer at det ikke er mulig å få endret
regelverket for inneværende år. Men, som jeg sa,
jeg vil ta et initiativ overfor Valglovutvalget om å se
på denne problemstillingen i forbindelse med revideringen
av loven, som nå vil pågå fram til neste
valg.

  Nå er ikke statsråden i
en slik situasjon at han kan sette to streker under svaret. Men
det jeg har sagt, er at jeg skal ta kontakt med Valglovutvalget
og henstille til det å se nærmere på problemstillingen
med sikte på å finne en løsning på det. 

Jeg synes også det er viktig at flest
mulig får benytte adgangen sin til å stemme, og
vil derfor ta opp dette forholdet. Men det er Valglovutvalget som
først skal vurdere dette, så skal det fremmes
en ny valglov som til slutt skal vedtas av Stortinget. Så her
er det både praktiske og økonomiske konsekvenser
som det må tas stilling til. Men som jeg har sagt, vil
jeg ta denne kontakten, med sikte på å finne en
løsning. 





                

  Det pågår for tiden endringsprosesser
innenfor flere statlige etater som kan få betydning for
den regionale fordelingen av statlige arbeidsplasser samt folks
tilgjengelighet til disse statlige tjenestene.

Vi må offensivt møte utfordringene
som følger av økte effektiviseringskrav og markedstenkning
med en ny styringsvilje – ikke nødvendigvis for å stoppe
fornuftig effektivisering, men for å unngå utilsiktede
negative konsekvenser for distriktene. Effektiviseringer som reduserer kostnader,
kan være bra for den enkelte sektor, mens konsekvensene
for lokalsamfunn kan være tap av arbeidsplasser og, som
sagt, dårligere tilgang til offentlige tjenester.

Et av de viktigste distriktspolitiske grepene
som denne regjering har tatt, dreier seg nettopp om å få til
bedre samordning på tvers av sektorgrensene, slik at vi
unngår disse utilsiktede konsekvensene. Dette ble da også understreket
både i Voksenåserklæringen og i min distriktspolitiske
redegjørelse i Stortinget den 20. april i år.
Av de konkrete tiltak Regjeringen har iverksatt, skal jeg nevne følgende:

For det første har fagdepartementene
pålegg om at de distriktspolitiske konsekvensene av politikkendringer skal
være vurdert før endringer besluttes. Dette har
blitt gjort ved flere anledninger, bl.a. innenfor energisektoren og
helsesektoren.

For det andre er Regjeringen i ferd med å utvikle
en samlet lokaliseringspolitikk for statlig virksomhet. Her vil
Regjeringen arbeide langs to hovedlinjer. Den ene er at statlige
oppgaver som dekker et nasjonalt marked, i økende grad
blir lokalisert utenfor Oslo. Den andre hovedlinjen er hvordan Regjeringen
skal håndtere både de pågående
og fremtidige omorganiserings- og effektiviseringstiltakene i landsomfattende
statlige etater. 

Hver for seg kan slike strukturendringer være
godt begrunnet, men Regjeringen ønsker å se slike
omlegginger i sammenheng for å unngå at de samme
lokalsamfunnene blir rammet når flere statlige etater rasjonaliserer
samtidig. Særlig er små kommuner i utkantene svært
sårbare for slike endringer, og Regjeringen arbeider derfor
med konkrete tiltak som kan bidra til å dempe de negative konsekvensene
for disse kommunene. Både utlegging av nye arbeidsoppgaver,
felles servicekontor og omstillingsbistand i form av kompensasjon
til kommunene for tapte arbeidsplasser kan bli aktuelt.

  Kommunal- og regionaldepartementet har et
samordningsansvar i forhold til endringer bl.a. i statlige virksomheter
som kan få distriktspolitiske konsekvenser, og blir derfor
involvert i prosesser som dette på en slik måte
at man skal kunne se helheten i politikken. Det er også det
som ligger til grunn for den beslutning som Regjeringen har tatt
om å få til en slik samlet lokaliseringspolitikk,
hvor man ser sammenhengen mellom ulike statlige etater som har restrukturering
på gang.

Departementet får derfor rapport om
slike endringer, og arbeider for å få en samlet
lokaliseringspolitikk, i samarbeid med øvrige departementer.
Vår hensikt med dette arbeidet er at små lokalsamfunn
ikke skal bli berørt for sterkt. Jeg synes faktisk det
er viktig at hver enkelt av disse statlige etatene blir ansvarliggjort
i forhold til sin egen virksomhet, at de også har et ansvar
for å se på om det er mulig å legge andre
arbeidsoppgaver til områder som blir berørt, og
også bidrar med omstillingsbistand der det ligger til rette
for det.

