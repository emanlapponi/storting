  Stortinget har de senere årene flere
ganger slått fast at distriktet skal yte et bidrag til
sikringstiltak der NVE gir bistand. Stortinget konkluderte slik
i juni 2004 i forbindelse med flommen i Møre
og Romsdal. I St.prp. nr. 1 for 2005-2006 ble hele ordningen
med distriktsandeler på 20 pst. gjennomgått på ny etter
anmodning fra Stortinget. Departementet konkluderte med at gjeldende
regler om distriktsandel ved sikringstiltak bør opprettholdes.
Stortinget la denne konklusjonen til grunn ved behandlingen av budsjettet.
Dette innebærer at distriktsandel skal betales
av kommunene dersom tiltaket ikke omfattes av unntaksbestemmelsene. Unntatt
fra distriktsandel er:

krisetiltak som gjennomføres
i flomsituasjoner

tiltak som reduserer risikoen for tap av menneskeliv og
større materielle verdier, f.eks. som følge av
kvikkleireskred

tiltak der det ikke er noen klar part
som drar nytte av tiltaket, f.eks. miljøtiltak for å hindre
forurensning eller for å bedre
forholdene for fisk

Grong kommune klaget til departementet over
NVEs avslag på søknad om å få dekket
distriktsandelen i forbindelse med sikringstiltak etter
flommen i Trøndelag sist vinter. I departementet har vi
gått nøye gjennom de enkelte sikringstiltakene,
men unntaksbestemmelsene kan ikke komme til anvendelse
for disse sakene. Departementet avslo derfor klagen sist fredag.

Jeg håper representanten Skjelstad
har forståelse for at det er nødvendig å prioritere
sikringstiltak til de områdene som er mest utsatt, ut fra
de rammene for bevilgninger som er fastsatt gjennom budsjettbehandlingen
her i Stortinget. Selv om denne regjeringen har sørget
for økning av samlet bevilgning for 2006, ville likevel
frafall av distriktsandel for alle tiltak etter
flom føre til at viktige forbygningsanlegg andre
steder måtte utsettes.

Kommunene i Nord-Trøndelag må nok
derfor dessverre belage seg på å betale
distriktsandelen på 20 pst. til de sikringstiltakene som
nå er gjennomført.

