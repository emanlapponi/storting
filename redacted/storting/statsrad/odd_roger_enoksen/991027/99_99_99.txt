  Dersom det er riktig at husleien i nye omsorgsboliger
kan komme opp i 7 000-8 000 kr pr. måned,
som representanten hevder, er det grunn til bekymring. Husbanken
har ennå ikke mottatt søknad fra Drammen kommune
om tilskudd til omsorgsboliger i Konnerud bo- og servicesenter.
Jeg kjenner derfor ikke kostnadene knyttet til dette prosjektet.
Etter det jeg erfarer, skal omsorgsboligene organiseres som borettslag.

Tilskuddene til omsorgsboliger og sykehjemsplasser går
til kommunene. Det gjelder også om andre enn kommunen skal
eie boligene. Omsorgsboliger kan organiseres som borettslag, selveide
boliger eller kommunale utleieboliger. Kommunene kan videre tildele
tilskudd til f.eks. borettslag som kommunen samarbeider med, eller kommunen
kan beholde midlene selv til omsorgstjenester i forbindelse med
boligene. Husleien i omsorgsboligene vil derfor variere fra kommune
til kommune.

Når det gjelder kommunale omsorgsboliger,
er det opp til den enkelte kommune å fastsette husleien.
Staten anbefaler kommunene å ta husleie ut ifra kostnadene
til boligen, dvs. «vanlig», kostnadsriktig husleie.
Dette vil gi høyere leie enn ved en generell subsidiering
av husleien, men beboere med lave inntekter vil kunne få statlig
bostøtte til å dekke boutgifter opp til et visst
nivå. Vi anbefaler også at kommunene benytter
kompensasjonstilskuddet til å etablere egne kommunale bostøtteordninger
til beboere med lave inntekter. De som flytter inn i omsorgsboliger, har
ulike økonomiske ressurser, og etter min og Regjeringens
syn vil det ikke være målrettet bruk av statlige
subsidier at tilskuddene skal gå til å redusere
husleien til alle beboere uavhengig av den enkeltes økonomiske
evne. 

Ved behandlingen av Handlingsplan for eldreomsorgen
bad sosialkomiteen om at det blir foretatt en gjennomgang av planen
etter to år. Regjeringen vil legge fram en slik gjennomgang
som egen stortingsmelding til våren. I den sammenheng vil
det være naturlig å se nærmere på spørsmålet
om kostnader knyttet til bygging av omsorgsboliger og sykehjem,
og vurdere om kostnadsgrensene på 740 000 kr
pr. bolig og 830 000 kr pr. plass bør
heves. Men jeg vil understreke at disse grensene også bidrar
til at staten har en viss kontroll med kostnadene.

Husbanken forutsetter at kostnadene knyttet
til bygging av omsorgsboliger er rimelige. Men det er et kostnadspress
på dette området, som jeg har vært inne
på i spørretimen tidligere i dag, og kommunene
har et selvstendig ansvar for å forsøke å dempe
kostnadsutviklingen.

  Jeg kan bekrefte at statsråden vil
følge utviklingen nøye i tiden framover. Det er
viktig, som jeg sa i mitt første svar, at de tiltak for å redusere
husleien som staten bruker, er målrettet i forhold til
dem som har dårligst økonomi, og som trenger det
mest. Det er punkt 1.

Dernest vil utviklingen når det gjelder
husleien, som representanten Brustad spurte om, bli fulgt nøye.

Det tredje som jeg vil legge vekt på,
er kommunenes selvstendige ansvar for også å legge
til rette for rimelige boliger og en standard og en størrelse
på boligene som gjør at brukere med ulike behov
kan få dekket de behovene de har. Det vil si at det bør
finnes både små leiligheter og større
leiligheter, slik at husleiekostnadene kan bli så rimelige
som mulig for dem som ikke har behov for store boliger. Dette er
et ansvar som kommunene spesielt har, og som jeg vil se på hvordan
blir fulgt opp fra kommunenes side i forhold til byggingen framover –altså at man
bygger med en nøktern og tilpasset standard.

  Ja, jeg kan bare bekrefte at jeg deler representantens
bekymring på dette området. Dersom vi skulle få en
utvikling hvor stadig flere blir avhengig av bostøtteordninger
for å kunne gjøre seg nytte av kommunale omsorgsboliger,
er det en uheldig utvikling som vi definitivt bør se på,
slik at vi kan finne andre løsninger på det. 

Men igjen: Det er primært et kommunalt
ansvar å legge til rette for de rimeligste løsningene
og legge til rette for en størrelse på leilighetene
som gjør at de er tilpasset de behov som de enkelte har,
slik at man kan velge også ut fra økonomi og behov
i forhold til størrelse når man skal være
leietaker i en omsorgsbolig.





                

  Høringsfristen for forslaget til
endringer i reglene om byggesaksbehandling gikk ut 25. mai.

Etter dette tidspunkt har departementet vurdert
et betydelig antall forslag til forenklinger utover høringsforslaget.
Dette har tatt en del tid, men jeg tar sikte på at forskriftsendringene
skal vedtas i november.

Blant endringene er utvidelse av adgangen til å bruke melding
for frittliggende bygninger på 30-50 m2 som ikke
skal brukes til beboelse, f.eks. dobbeltgarasje. Byggetiltak som
krever dispensasjon, kan behandles som melding eller unntak dersom
dispensasjon er innvilget og tiltaket ellers tilsier en slik behandlingsform.
Unntaket fra plikten til å bruke søknad presiseres.
Dokumentasjonen ved søknad gjøres enklere. Kravet
til godkjenning av ansvarlige frafalles ved mindre fysiske arbeider
mv.

Forslagene til andre utvidelser som er under
vurdering, er at installering, endring eller reparasjon av ildsted kan
skje uten søknad så lenge kommunene stiller vilkår om
kontroll. Videre vurderes at frittliggende bygning på inntil
15 m2 kan bygges uten søknad eller melding – tidligere
var dette 10 m2. Også andre mindre utvidelser
av hva som kan unntas helt fra byggesaksbehandling, er under vurdering.

  Det er et ganske omfattende arbeid som skal
gjøres når det skal foretas endringer i forskrifter
som dette. Det er også begrenset hvor langt det er mulig å gå før
hele saken må ut på ny høring og gjennom
en omfattende saksbehandling, som vil komme til å utsette
iverksettelsen av nye forskrifter ytterligere. Derfor har statsråden
nå bestemt seg for å knytte endringene til de
punktene som jeg nevnte i mitt første svar, rett og slett
for ikke å bruke mer tid enn høyst nødvendig på å få gjennomført
disse forskriftsendringene, slik at forenklingene kan iverksettes
så raskt som mulig.

Dersom man også skulle gå utover
dette, vil det medføre at saken må ut på ny
høringsrunde, og det vil bety ytterligere utsettelse av
iverksettelsen av enklere forskrifter.

  Jeg vil i tiden framover komme til å følge
nøye bl.a. hvordan de nye forskriftene vil virke i forhold
til strukturen i byggenæringen og hvordan de vil virke
i forhold til de minste bedriftene, om vi i framtiden vil se et
frafall av de minste bedriftene på grunn av problemer med å oppfylle
de krav som byggeforskriftene nå stiller.

Den forenklingen som vi nå gjennomfører,
innebærer at skjemaveldet blir redusert med om lag 30 pst.
Det er en betydelig reduksjon, samtidig som også flere
saker kan behandles som melding og uten byggesaksbehandling. Dette
innebærer et praktisk skritt i riktig retning, men vi vil
komme til å følge utviklingen videre framover med
sikte på ytterligere forenklinger dersom det er nødvendig
og fornuftig å gjøre det også på andre
områder. Vi vil selvfølgelig også i en
egnet form komme tilbake til Stortinget med en orientering om det.





                

  Regjeringen varslet i statsbudsjettet for
2000 at det i løpet av høsten 1999 skal nedsettes
et offentlig utvalg som på bredt grunnlag skal gå gjennom
boligpolitikken. Nedsettelsen av utvalget og utarbeidelsen av mandatet
har av ulike grunner tatt noe lengre tid enn beregnet. Departementet
er nå imidlertid godt i gang med både utarbeidelse
av mandat og sammensetning, og Regjeringen vil i løpet
av året formelt oppnevne utvalget. Ut fra det vil utvalget
ventelig starte arbeidet 1. januar 2000 med sikte på framleggelse
av sin utredning innen 31. desember 2001, slik som forutsetningen
tidligere har vært.

  Det representanten Gaundal viser til, som
har skjedd på boligmarkedet i det siste, er en av årsakene
til at departementet har brukt tid og gått grundig inn
i utarbeidelsen av mandatet og forberedelsen til dette arbeidet.
Det er selvfølgelig også lagt vekt på å ivareta
de føringene som var lagt fra komiteens side om hva slags
element i boligbyggingen som spesielt bør vurderes i et
slikt utvalg. Så det som representanten selv nevner, er
blant årsakene til at dette har tatt noe lengre tid enn
departementet i utgangspunktet forventet. Vi har ønsket å gjøre
en best mulig jobb også i forberedelsesarbeidet.

Som jeg sa i mitt første svar, legger
departementet til grunn at arbeidet skal være fullført
i løpet av to år.

  For det første er det slik at utvalget
vil bli bredt sammensatt for å ivareta de ulike brukeres
interesser i forhold til dette området. Jeg tar med meg
tilbake det innspill som er kommet fra representanten Gaundal, uten
dermed å gi noe løfte om sammensetningen av utvalget,
men det er klart at nettopp representativiteten er viktig når
det gjelder et utvalg som dette. Jeg legger også til grunn
at utvalget i sin arbeidsform vil legge til rette for at flest mulig
skal kunne få gi innspill og være med i debatten
om utformingen av den framtidige boligpolitikken.





                

  Tilgjengelighet for funksjonshemmede er et
viktig hensyn i plan- og bygningsloven, og det er klare bestemmelser
i regelverket som skal ivareta dette. Jeg er klar over at det dispenseres fra
disse kravene, og etter min mening i for stor utstrekning. Dette
skjer dessverre også der det offentlige er tiltakshaver.

I november sender Kommunal- og regionaldepartementet
og Miljøverndepartementet i fellesskap et rundskriv til
kommunene. Her gis eksempler på hvordan hensynet til tilgjengelighet
kan ivaretas, bl.a. i planprosessen. Rundskrivet klargjør
videre de rammene som faktisk gjelder for dispensasjon, men som
ikke alltid følges. Kommunene oppfordres samtidig til å dispensere
så lite som mulig fra kravene om tilgjengelighet.

  Som jeg sa i mitt første svar, vil
det rundskriv som i november går ut fra Kommunal- og regionaldepartementet
og Miljøverndepartementet i fellesskap, både klargjøre
og innskjerpe hvordan hensynet til tilgjengelighet skal ivaretas
bl.a. i planprosessen. Det er et helt klart mål at dispensasjonsadgangen
som kommunene har, skal brukes i minst mulig grad.

Dispensasjonsadgangen vil bli opprettholdt,
slik at kommunene kan bruke den, men disse to departementene – og
Regjeringen – ønsker at det skal innskjerpes at
den skal brukes i så liten grad som mulig. Dette vil også ligge til
grunn for de forskriftene som nå vil bli sendt ut.

  Det vil ikke bli noen annen kontrollordning
enn den vi har i dag, og det at departementet selvsagt løpende
vil følge utviklingen på området med
sikte på at hensynet til tilgjengelighet skal ivaretas.
Det er viktig at dette bli gjort på en skikkelig måte,
og at dispensasjonsadgangen brukes i minimal utstrekning.

Som jeg sa, synes jeg det er ekstra beklagelig
at dispensasjonsadgangen i så stor utstrekning brukes også der det
offentlige er tiltakshaver. Dette gjør at vi selvsagt vil følge
med framover, med sikte på å se om forutsetningene
i forskriftene blir oppfylt. 





                

