 Etter det jeg kjenner til, ble ordningen med
andakt i tilknytning til kommunestyremøtene i Vennesla
kommune innført tidlig på 1950-tallet og senest
behandlet som sak i kommunestyret i 1988. Mot SVs stemmer ble det
da besluttet å opprettholde ordningen. 

Etter det jeg også er kjent med, tok
den nåværende ordføreren initiativ til å drøfte
videreføringen av ordningen i forbindelse med konstituerende
møte i kommunestyret, og jeg antar at kommunestyret er
i stand til å finne praktiske løsninger dersom
man ønsker å opprettholde ordningen. 

Jeg ser få betenkeligheter med å legge
andakt i forkant av et kommunestyremøte, under forutsetning
av at det er frivillig å delta, og at det skilles klart
mellom andakten og kommunestyremøtet. 

Jeg vil tilrå at ordningen drøftes
på nytt i det nyvalgte kommunestyret, og at det tilstrebes å finne
praktiske ordninger som innebærer at selve kommunestyremøtet
blir satt på et tidspunkt etter avslutning av andakten.

  Som jeg sa i mitt første svar, er
dette en ordning som man har hatt i kommunen siden tidlig på 1950-tallet,
og det har i hovedsak vært et enstemmig kommunestyre som
har sluttet seg til dette. Så vidt jeg er kjent med, har
altså den nåværende ordføreren selv
tatt initiativ til å drøfte videreføringen
av ordningen. Jeg går ut fra at det kommer til å bli
gjort, og at man, som jeg sa i mitt første svar, lokalt
finner fram til hensiktsmessige løsninger dersom man ønsker å opprettholde
ordningen. 





                

  Ved opprettelse av statlige mottak for asylsøkere
inngår UDI avtaler med ulike operatører, som da
påtar seg ansvar for å drive mottakene etter gjeldende
retningslinjer. Driftsoperatørene kan være kommuner,
frivillige humanitære organisasjoner eller private aktører.
Ved inngåelse av disse driftsavtalene legges de samme krav
og retningslinjer til grunn for driften, uavhengig av hvem som er
driftsoperatør.

I reglementet for drift av statlige mottak
stilles det primært krav til at konkrete funksjoner ved
mottaksdriften skal dekkes, og ikke spesifikke krav til bemanningens størrelse.
I tråd med reglementets krav skal mottakene ha en ansvars-
og oppgavefordeling mellom driftsoperatøren, ledelsen,
de ansatte og beboerne som sikrer at de ulike oppgavene innenfor
det administrative, det organisatoriske og det beboerrettede arbeidet
løses på en best mulig måte. I tillegg
til disse kravene skal de ansvarlige personene for informasjons-
og aktivitetsprogrammet i mottakene og de som har ansvar for arbeidet
med barn og unge, ha fagkompetanse eller tilsvarende erfaring på disse
områdene.

Når det gjelder mulighetene til regionkontorene
i UDI til å få informasjon om politianmeldelser
av asylsøkere, er dette begrenset til situasjoner der mottaksledelsen kjenner
til de kriminelle forholdene. Ved straffbare forhold der mottaket
er den fornærmede part, skal mottakslederen anmelde
forholdet. Er den fornærmede part en ansatt eller beboer,
må disse anmelde forholdene selv. Dersom en beboer har
gjort seg skyldig i straffbare forhold i mottaket og dette er anmeldt,
skal mottaksleder sende melding om dette til UDI sentralt samt til
vedkommende regionkontor. De samme skal også motta melding om
straffbare forhold som ikke er anmeldt til politiet, og da med en
forklaring på hvorfor dette ikke er gjort.

Det er av stor betydning at politiet får
kunnskap om straffbare forhold som begås både
av asylsøkere og av andre borgere. Asylsøkere
bør i så henseende behandles på lik linje
med andre borgere som begår lovbrudd. Når andre
enn mottaket er fornærmet, skal derfor mottaket gjøre
politiet oppmerksom på straffbare forhold de er kjent med,
og, som jeg allerede har nevnt, sende melding til UDI sentralt og
til det berørte regionkontor. 

  For det første er det slik, som jeg
sa i mitt svar, at de som har ansvaret for arbeidet med barn og
unge, skal ha fagkompetanse eller tilsvarende erfaring på disse
områdene. Det er også slik at i forhold til psykiske
eller fysiske problemer som asylsøkere må ha,
brukes det både helsefaglig kompetanse og annen kompetanse
til å ta seg av slike ting. 

I utgangspunktet er asylsøkere beboere
på asylmottak inntil bosetting eller tilbakereise til hjemland
finner sted, og de er i hovedsak ansvarlig for sin egen situasjon.
De bor på asylmottak som er bemannet for å ta
seg av de funksjoner som et asylmottak skal ta seg av.

Som jeg også sa, er det UDI som – under
de forutsetninger jeg la til grunn i mitt første svar – skal
varsle politiet om ulike lovbrudd, og det er viktig at asylsøkere
her behandles på samme måte som en hvilken som
helst annen borger.

 Økende voldsbruk er et problem på mange
områder, et problem som både sentrale og lokale
myndigheter må ta på alvor. Uansett hvem som står
for denne volden, er det en utvikling som ikke kan aksepteres. Og
en må gjøre det en kan for å skape andre
holdninger og forståelse for at dette er en utvikling som
ingen av oss er tjent med.

Jeg sa i mitt første svar og jeg gjentar
at både regionkontorene og UDI sentralt skal ha melding
når det foreligger anmeldelser av beboere på asylmottak.
Det står fast. Jeg kjenner ikke til den konkrete saken
som representanten Bastesen henviser til, men det er helt klare
retningslinjer for hvordan denne type tilfeller skal rapporteres.





                

 Det spørsmålet som representanten
Solberg stiller, ble vurdert av Stortinget i tilknytning til gjennomgang
av retningslinjer for skjønnstilskuddet ved behandlingen
av kommuneøkonomiproposisjonen for 2000. Det heter i proposisjonen:

«Det
inntektsutjevnende tilskuddet i inntektssystemet omfatter kun kommunenes
skatt på inntekt og formue. Eiendomsskatt, konsesjonskraftinntekter
og eierinntekter er blant de inntektene som av den grunn ikke inngår
i grunnlaget for det inntektsutjevnende tilskuddet. I retningslinjene
heter det at dette ikke er til hinder for at fylkesmennene i skjønnstildelingen
kan ta hensyn til slike inntekter i en totalvurdering av kommunenes økonomi.»

I sin innstilling til denne proposisjonen uttaler
en samlet kommunalkomite følgende:

«Komiteen
har merket seg den redegjørelse Regjeringen gir for kriteriene
for tildeling av skjønnstilskudd.»

Et mindretall fra Fremskrittspartiet og Høyre
går imot at nivået på avgifter og eiendomsskatt
skal påvirke tildelingen av skjønnstilskuddet.

Jeg tolker dette slik at flertallet i komiteen
støtter mitt og Regjeringens syn: Eiendomsskatt er en frivillig
kommunal skatteform i den forstand at eiendomsskatt ikke skal inngå i grunnlaget
for rammeoverføringer gjennom inntektsutjevnende tilskudd.
Ved tildeling av skjønnsmidler kan imidlertid eiendomsskatt
inngå i en helhetlig vurdering. Dette kan f.eks. være
relevant ved spørsmål om tildeling av skjønn
til en kommune som har brakt seg selv i en vanskelig økonomisk
situasjon. Det er da rimelig å vurdere i hvilken grad kommunen
har utnyttet sitt eget inntektsgrunnlag før man gir særskilt
statlig bistand gjennom skjønn.

  Som jeg sa i mitt første svar, kan
det i enkelte situasjoner være grunnlag for å vurdere
hvorvidt en kommune skal tildeles skjønnsmidler dersom
man ikke har utnyttet inntektsgrunnlaget fullt ut. Dette er ikke
regelen. Hovedregelen er at eiendomsskatt skal være en
frivillig kommunal skatteform, der kommunene selv skal stå fritt
med hensyn til om de velger å innføre dette eller
ikke. 

Men samtidig er det slik at man må ta
hensyn til at det skal være en noenlunde lik behandling
av kommuner. Når enkelte kommuner utnytter inntektsgrunnlaget
sitt fullt ut for å unngå å komme i en
vanskelig økonomisk situasjon, mens andre ikke gjør
det, blir det også urimelig dersom de kommunene som ikke
har utnyttet inntektsgrunnlaget fullt ut, skal kompenseres høyere
gjennom bruk av skjønnsmidler enn de kommunene som har
tatt i bruk eiendomsskatt. Så det må også ved
bruk av skjønnsmidler være en rimelig grad av
likebehandling. Dette er opp til fylkesmannen å vurdere,
men den vurderingen skjer i nært samarbeid med departementet.

  La meg si det på denne måten:
Alle kommuner skal tildeles skjønnsmidler ut fra reelt
behov og økonomisk situasjon. Det innebærer at kommuner
som ikke har innført eiendomsskatt, selvsagt ikke skal
trekkes, selvsagt ikke skal få lavere tildeling av skjønnsmidler
enn de ellers ville ha fått, på grunn av at de
ikke har innført eiendomsskatt. Men de skal heller ikke
overkompenseres, de skal altså heller ikke få en høyere
tildeling enn de ville ha fått om eiendomsskatt hadde vært
innført. Prinsippet her, også med hensyn til tildeling
av skjønnsmidler, er mest mulig objektive kriterier, mest
mulig likebehandling av kommunene. 

Innføring av eiendomsskatt er frivillig,
det er en vurdering som kommunene selv gjør, men de kan
ikke vente å få kompensasjon gjennom ekstra tildeling
av skjønnsmidler dersom de ikke har innført eiendomsskatt.
Man skal altså behandles likt uavhengig av om man har valgt å innføre
eiendomsskatt eller ikke.





                

