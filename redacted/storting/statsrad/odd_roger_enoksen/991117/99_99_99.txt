 La meg først si meg helt enig med
representanten Øye i at skatteinnkrevingen er et svært
viktig område. En fungerende og effektiv skatteinnkreving
er en forutsetning for det velferdstilbud vi kan gi befolkningen.
Det er derfor med tilfredshet jeg registrerer at tall fra Skattedirektoratet
viser at mer enn 99 pst. av utlignet skatt blir betalt.
Med en slik innkrevingsprosent plasserer Norge seg helt i verdenstoppen.

Med innføringen av inntektssystemet
i 1986 ble det etablert en ordning for utjevning av skatteinntekter
mellom kommuner. Undersøkelser viser at forskjeller i inntektsnivå best
forklarer forskjeller i tjenestetilbud mellom kommuner. Fra 1986
ble 300 kommuner fullt ut kompensert for differansen mellom betalt
skatt i egen kommune og rundt 90 pst. av landsgjennomsnittet,
regnet i kroner pr. innbygger. Utjevningsordningen ble revidert
i 1997, da det ble innført et nytt referansenivå på 110 pst.
av landsgjennomsnittet. Ni av ti kommuner omfattes nå av
ordningen. Ved revisjonen pekte flere på faren for at sterk
utjevning kunne redusere incitamentet til effektiv skatteinnkreving.
Etter 1997 er derfor kompensasjonsgraden redusert, og vil fra 2001
være 90 pst. Uavhengig av hva man måtte
mene om kompensasjonsgraden, er det et faktum at andelen betalt
skatt i forhold til utlignet skatt er like høy i kommuner
som omfattes av utjevningsordningen, som i kommuner som ikke berøres
av utjevningen. Dette viser ferske tall fra Skattedirektoratet.

Vi må selvsagt sette oss som mål å opprettholde
den høye innkrevingsprosenten, og om mulig øke
denne ytterligere. Personlig tror jeg imidlertid ikke kun rutiner
og kompetanse avgjør om vi lykkes. Skatteinnbetalingsviljen
kan også virke inn på innkrevingsprosenten. Jeg
tror den lokale forankringen av skatteinnkrevingen i seg selv kan
virke positivt på skattebetalingsviljen. Dette bekrefter
mange skatteoppkrevere. Jeg mener derfor at dagens organisasjonsmodell
med en lokal forankring av skatteinnkrevingen i hovedtrekk bør
ligge fast, men jeg er selvsagt åpen for å se
på om systemet kan forbedres.

  Som jeg sa i mitt første svar, har
ordningen vært endret flere ganger fra 1986 og fram til
i dag, nettopp med tanke på å innføre
så mange incitament som er mulig, for å sikre
en så god innkrevingsordning som det lar seg gjøre.
Jeg er selvsagt også helt enig med representanten Øye i
at man bør gjøre det man kan for å komme
så nær 100 pst. som mulig, eller på 100
pst. Og som jeg sier, mener jeg at dagens organisasjonsmodell i
hovedsak bør ligge fast. Men jeg er selvsagt åpen
for, og vil komme til å se på om det er mulig å forbedre
den modellen som vi har i dag, for å gjøre dette ytterligere
bedre enn det er.





                

 Jeg regner med at den konkrete saken som representanten
Arnesen her sikter til, dreier seg om Kveldsro sykehjem i Alta.
Husbanken har ikke mottatt søknad fra Alta kommune for
dette sykehjemmet. Kommunen har visstnok etter en vurdering kommet
til at det blir for kostbart å utbedre til dagens standardkrav.
Selv om bygningen er i god bygningsmessig stand, har sykehjemmet,
etter det jeg kjenner til, til dels betydelige mangler i forhold
til det som kreves av dagens sykehjem. Blant annet mangler det bad på beboernes
private rom, og mange av rommene er fortsatt tosengsrom. 

For å få tilskudd må omsorgsboliger
og sykehjem være utformet slik at de egner seg for eldre,
funksjonshemmede og andre med behov for pleie og omsorg. I Husbankens
retningslinjer og veileder for prosjektering av omsorgsboliger og
sykehjem gis det anvisning om hvordan bygningene skal utformes for
at de skal være tilgjengelige for sterkt bevegelseshemmede
og fungere tilfredsstillende i en pleiesituasjon. Den private boenheten skal
i henhold til retningslinjene bl.a. ha bad. Ved utbedring av eksisterende
sykehjem skal de anvisninger som gis, følges så langt
som mulig, slik at det oppnås en funksjonell standard.
Kan ikke ny standard oppfylles på grunn av begrensninger
i det eksisterende bygget, blir avkorting av tilskuddet vurdert.

I dagens bygningsmasse er det mange eksempler
på at bofunksjonen på sykehjemmene er for dårlig
ivaretatt. Sykehjemmene, som skal være manges hjem i siste
fase av livet, bør ha god kvalitet. Staten går
inn med store tilskudd gjennom Handlingsplan for eldreomsorgen.
Dette gjøres for å øke antallet boenheter,
gi tilbud om énsengsrom til alle som ønsker det,
og øke kvaliteten på sykehjem og omsorgsboliger.
Tilskudd til utbedring er avhengig av kostnadene. Ved store utbedringer
er det mulig å oppnå maksimalt tilskudd. Etter
min mening er det da riktig å kreve tilnærmet
samme standard ved utbedring som ved nybygging.

Husbanken utviser allerede fleksibilitet og
skjønn i søknadsbehandlingen, og etter min oppfatning
er det ikke grunn til å lempe på de krav og anbefalinger
som Husbanken har gitt. Men det forutsettes at Husbanken fortsatt bruker
skjønn, slik som de gjør, spesielt i forhold til
eksisterende bygningsmasser, hvor vi er kjent med at det for enkelte
bygninger er betydelige problemer med å oppnå dagens
standard.

  Undertegnede har ikke besøkt dette
sykehjemmet, men jeg har ingen grunn til å tvile på at
dette – som veldig mange andre gamle eller eksisterende
bygninger – er en bygning som vi definitivt bør ta
vare på. Det er også mitt utgangspunkt. Og jeg
har selv som lokalpolitiker vært med og brukt betydelige
midler på å restaurere eksisterende sykehjem til
brukbare bygninger som vi fortsatt skal bruke, også i min
hjemkommune. 

Problemet er at vi ikke har noen konkret sak
til vurdering; vi har ikke mottatt søknad fra Alta kommune
i denne saken. I 1997 var Frikirken – som eier dette sykehjemmet,
hvis det er det samme vi snakker om, og det forutsetter jeg at det
er – i kontakt med Husbanken, og de bad om en vurdering
av en standardheving av sykehjemmet. Etter den tid har vi ikke mottatt
noen søknad fra Alta kommune, og dermed har vi ingen sak
til vurdering. Det er kommunen som på et selvstendig grunnlag
har besluttet å legge ned sykehjemmet. 

Men jeg legger til grunn, som jeg sa i mitt
første svar, at det skal utvises fleksibilitet, og at eksisterende
bygningsmasse skal kunne brukes.





                

 Det er riktig som representanten Bastesen påpeker,
at drikkevannsforskriften av 1. januar 1995 pålegger alle
vannverk som leverer vann til mer enn 20 husstander eller 100 personer,
at anlegget skal være søkt godkjent innen 1. januar
1996, eller innen   1. januar 1997 dersom de var godkjent etter
tidligere forskrift. 

Det er imidlertid viktig å presisere
at hovedpoenget her ikke er selve godkjenningen, men at alle vannverk skal
tilfredsstille de nye kravene som framkommer av drikkevannsforskriften.
Grunnen til at jeg skiller mellom godkjenning og tilfredsstillende
vannkvalitet, er at mange vannverk som tilfredsstiller drikkevannsforskriften, ennå ikke
er formelt godkjent. 

Som Bastesen påpeker, er ca. halvparten
av vannverkene over en viss størrelse ikke godkjent. Men
når vi ser nærmere på disse tallene,
ser vi at det er langt færre som ikke har tilfredsstillende
vannkvalitet. Dette innebærer at mange av vannverkene som
ikke er godkjent, faktisk leverer vann som tilfredsstiller drikkevannsforskriften.
Nå er det Sosial- og helsedepartementet som har ansvaret
for drikkevannsforskriften, men jeg kan opplyse at det der arbeides
med en ny drikkevannsforskrift på bakgrunn av nytt EØS-reglement.
I den forbindelse vil det klarere gå fram hva som skal
inngå i godkjenningen. Dette tror jeg vil føre
til at langt flere vannverk – vannverk som i dag har tilfredsstillende
vannkvalitet – vil komme til å ordne formalitetene
med godkjenning.

Problemstillingen må derfor knyttes
til de vannverk som faktisk ikke har tilfredsstillende vannkvalitet.
I dag utgjør dette ca. 700 vannverk, som til sammen forsyner ca.
500 000 personer. Det er den enkelte vannverkseier som
har ansvaret for å følge opp forskriftens bestemmelser.
Men som representanten Bastesen er kjent med, pågår
det et statlig program for vannforsyning der hensikten er å utbedre
forholdene ved de vannverkene som ikke er tilfredsstillende. Blant
annet tilbys økonomisk støtte til utbedringer
som blir så kostbare at det er urimelig at abonnenten bærer
alle kostnadene selv. I den femårsperioden programmet har
pågått, har ca. 185 vannverk, som til sammen forsyner
ca. 400 000 personer, fått forbedret vannkvalitet
med støtte fra dette programmet. I tillegg har noen større
vannverk, som til sammen forsyner like mange personer, forbedret
vannkvaliteten.

På grunn av at behovet for utbedringer
ennå ikke er dekket, har Regjeringen på dette
området gått inn for at programmet skal forlenges
med ytterligere fem år. 

  Som jeg sa i mitt første svar, er
det en forskriftsendring på gang som skal gjøre
det enklere å oppnå godkjenning og gjøre
godkjenningen mer oversiktlig. Vi regner faktisk med at mange av de
vannverkene som i dag har en tilfredsstillende vannkvalitet, men
ikke godkjenning, vil komme til å bli med ganske tidlig
i denne prosessen etter at de nye forskriftene foreligger. Ved at
det blir enklere, vil det i den fasen bli godkjent langt flere vannverk. 

Som jeg også sa i mitt første
svar, er det dessverre mange vannverk som fortsatt ikke har en tilfredsstillende kvalitet,
og som dermed heller ikke vil oppnå godkjenning. Regjeringen
har derfor besluttet å utvide programmet for satsing på dette
området i ytterligere fem år for å sikre
at samtlige vannverk skal være godkjent i løpet
av denne perioden. Det er ikke bare kommunale vannverk som leverer
vann til fiskeindustrien og til annen næringsmiddelindustri,
som er avhengige av godkjent vann, og det er selvsagt også et
ansvar som påligger den enkelte å sørge
for at man får fortgang i dette arbeidet. 





                

 Til grunn for dette forsøket ligger
to ulike hensyn. For det første at det skal være
et mest mulig reelt rammefinansieringsforsøk, og for det
andre at forsøkskommunene ikke skal tape økonomisk
på å delta. Disse hensynene kan stå i
et motsetningsforhold til hverandre. Fordi det dreier seg om en svært
kompleks problemstilling, har departementet valgt å gjennomføre
en grundig vurderingsprosess i samråd med forsøkskommunene.
Etter kontakt med og innspill fra disse viser det seg at kommunene
har ulike oppfatninger om de problemstillingene som reises av representanten
Brustad.

Spørsmålet ser ut til å bygge
på en forutsetning om at det allerede er tatt en beslutning
om utformingen av forsøket. Dette er imidlertid ikke riktig.
Departementet er fortsatt inne i en avklaringsprosess om detaljene
i forsøket og beregningen av tilskudd til de enkelte kommunene.
Her tar vi sikte på en balansert avveining av ulike hensyn
og de ulike synspunkter som forsøkskommunene har gitt uttrykk
for, med det grunnlag at forsøket skal bli mest mulig reelt.
Det skal være et rammefinansieringsforsøk så langt
det lar seg gjøre innenfor de ulike avveininger som skal
gjøres. 

  Som jeg har svart på i et brev av
5. november til representanten Brustad, vil de synspunkter som Stavanger
kommune har framført, bli tatt med i de videre vurderinger. 

Som jeg sa i mitt første svar, er
det ikke tatt stilling til hvordan dette endelig skal utformes.
Bakgrunnen er nok delvis knyttet til barnehagetilskuddet. Kommunaldepartementet
og Barne- og familiedepartementet er i tett dialog for å finne
ordninger som skal tilfredsstille de ulike sider av forsøket.
Det fører for langt å gå inn på det
her. Det er ikke tatt stilling til det, og vårt utgangspunkt
er at forsøket skal være reelt, og at andelen
frie midler skal være så høy som mulig
innenfor de ulike hensyn som må tas.





                

  Først vil jeg presisere at målsettingen
er at de enslige mindreårige skal være bosatt
i en kommune innen tre måneder 

etter

 at
de eventuelt har fått innvilget oppholdstillatelse. Det
er altså ikke fra ankomst, men fra det eventuelt foreligger
et vedtak om oppholdstillatelse at målet er bosetting innen
tre måneder.

Når det er sagt, er rask bosetting
i en kommune utvilsomt den beste løsningen for disse barna
og en langt bedre løsning enn et lengre opphold i mottak.
Av den grunn kan de, etter en individuell vurdering, bosettes i
en kommune 

før

 de eventuelt har fått
innvilget oppholdstillatelse. Et flertall av de enslige mindreårige
asylsøkerne omfattes av denne ordningen, og flere kommuner
har etter hvert gjort avtaler om å ta imot enslige mindreårige.

Dessverre har det vært vanskelig å få nok
plasser i kommunene. Samtidig er antallet enslige mindreårige som
kommer til Norge, nær fordoblet det siste året.
Mange enslige mindreårige har derfor fått et lengre
opphold i mottak enn det som er ønskelig.

Bosetting av de barna som kommer uten følgespersoner,
krever ekstra tilrettelagte bo- og omsorgsløsninger, og
flere kommuner har vært usikre på hvilke boløsninger man
bør velge. Kommunal- og regionaldepartementet har derfor
i samarbeid med Barne- og familiedepartementet igangsatt et prosjekt
for utvikling av gode modeller for kommunalt arbeid med enslige
mindreårige. Videre ble det særskilte tilskuddet
til kommunenes arbeid med enslige mindreårige i 1999 økt
fra 80 000 kr til 90 000 kr pr. år. I
tillegg ble aldersgrensen for tilskuddet endret fra 18 til 20 år.
Målet var at økningen i tilskuddet ville stimulere
kommunene til raskere bosetting.

Jeg tar denne situasjonen alvorlig. Jeg vil
derfor sammen med barne- og familieministeren invitere Kommunenes
Sentralforbund til en dialog om disse spørsmålene
med sikte på en avklaring av ansvarsforholdene, for at
disse barna ikke skal komme dårligere ut enn norske barn
i samme situasjon. I tillegg vil jeg oppfordre alle til å be
kommunene om å bidra til at arbeidet med å bosette enslige
mindreårige kan tas på alvor.

  Det er et innspill som jeg vil ta med i det
videre arbeidet. Som jeg sa i mitt første svar, er mitt
utgangspunkt at jeg sammen med barne- og familieministeren vil ta
et initiativ overfor KS for å få en drøfting
av disse spørsmålene. Dette er et økende
problem, og det er en utfordring som vi definitivt tar på alvor
og skal søke å finne gode løsninger på.

Jeg vil verken svare bekreftende eller avkreftende
på innspillet, men jeg tar det med i det videre arbeid.





                

