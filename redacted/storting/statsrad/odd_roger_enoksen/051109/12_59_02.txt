 Det er vanskelig å svare
på når ny kapasitet vil være
på plass. Som vi vet, ble det for snart seks år
siden – tror jeg – gitt konsesjon til
bygging av flere gasskraftverk. Når vi først i
dag ser begynnelsen på det første gasskraftverket,
skyldes ikke det mangel på tillatelse til å bygge
gasskraftverk, men nettopp at de kommersielle aktørene
som skal bygge ut, ikke har sett lønnsomhet i å foreta
denne utbyggingen. Det er én av utfordringene som vi står
overfor.

Regjeringens ambisjon er at vi skal legge til
rette for å øke bruken av fornybar energi, i form
av vind, hvor vi har mange spennende prosjekter på bordet
som til sammen kan gi et betydelig potensial
i form av økt produksjon, i form av bioenergi, hvor vi
har et stort potensial, i form av bølgekraft og ikke
minst i form av småkraftverk, minikraftverk og opprustning
av eksisterende kraftverk. Dette er blant de oppgaver som Regjeringen
nå har tatt fatt på, og som vil gjøre
at vi vil få økt forsyningssikkerhet.

