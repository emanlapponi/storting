  All utbygging av kraft medfører konflikter
på ulike områder, og ikke minst medfører
det at mange ulike typer hensyn må tas. Det er også slik
at utbygging av ny produksjonskapasitet ofte
vil utløse behov for nettforsterkning for å kunne føre
fram kraft til forbrukerne. Det er også tilfellet
i forhold til en omfattende utbygging av vindkraft, at vi står overfor
utfordringer på nettsiden.

Så har det seg slik at vindkraft er
en fornybar energikilde som må utnyttes, og som Regjeringen
har til hensikt å utnytte innenfor
miljømessig fornuftige rammer.

Det vil selvsagt bli foretatt vurderinger og nøye
konsekvensutredninger av dette, som jeg allerede i mitt første svar
har gitt uttrykk for, i forbindelse med de enkelte prosjekter som
kommer.

Men det er jo ikke slik at det er
laget en samlet plan for vannkraft for hver enkelt bekk i dette
landet som kan bygges ut til et mikrokraftverk. Den samlede planen
har hatt andre hensyn å ivareta enn
den type hensyn som representanten Solvik-Olsen spør
om.

