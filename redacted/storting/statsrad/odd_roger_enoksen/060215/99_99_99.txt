  Det er vist fornyet interesse fra
polsk side om kjøp av norsk gass. I midten av
januar hadde statssekretær Anita Utseth i Olje-
og energidepartementet møte med statssekretær Piotr
Naimski fra det polske økonomidepartementet. Møtet
kom i stand på polsk anmodning. Polen vurderer å spre sine
gassforsyninger på flere kilder, og dette inkluderer å se
på muligheten for kjøp av gass fra Norge.

I denne sammenheng er det først og
fremst viktig å understreke at det er selskapene på sokkelen
som selv er ansvarlig for salg av sine
olje- og gassprodukter. Dette ble også vektlagt
av Utseth i møtet med polakkene. I tillegg oppfordret hun
polakkene til å ta kontakt med Gassco vedrørende
de pågående studier om muligheten for
gass fra Kårstø til Østlandet og Sverige.
Utseth opplyste at man fra norske myndigheters side
gjerne bidrar med informasjon og tilrettelegging i forbindelse med
polakkenes diskusjon med norske aktører.

  Det er riktig at jeg hadde et møte
med den svenske samhällsbyggnadsminister Mona
Sahlin 16. januar, der bl.a. etableringen av et norsk-svensk elsertifikatmarked
var tema. Hun fortalte at den svenske regjeringen tar sikte på å fremme
en proposisjon om en utvidet elsertifikatordning i løpet
av mars. Den norske posisjonen i saken må avklares
i forhold til denne proposisjonen.

Jeg meddelte at vi på norsk side
var avhengig av å bruke noe mer tid på å ta
endelig stilling til saken. Vi er nå i samtale
med svenske myndigheter, hvilket altså betyr
at vi jobber med saken.

Jeg vil understreke at fornybar energi er et høyt
prioritert satsingsområde fra Regjeringens side, og at
vi anser det som en spesielt viktig del av energipolitikken.
Regjeringen vurderer flere ulike tiltak og vil legge fram forslag som
kan benyttes i en økt satsing på nye fornybare
energikilder.

  Norge er en del av et nordisk kraftmarked,
der kraftprisene blir bestemt av det til enhver tid gjeldende
tilbud og etterspørsel etter kraft.

Utviklingen i kraftprisene i det nordiske markedet
avhenger av en rekke forhold. Nedbørsmengden i Norge og Sverige
er selvsagt viktig. Denne utviklingen er det knyttet betydelig usikkerhet
til. Tilsigsforholdene i 2005 var, som representanten Andersen peker
på, svært gode i Norge. Det er imidlertid
slik at det nordiske kraftmarkedet er bundet sammen med kontinentet
gjennom overføringsforbindelser for strøm. Utviklingen
i kraftprisene på det nordiske markedet påvirkes
derfor av kraftprisene i et betydelig større område
enn det nordiske. Utviklingen i kraftprisene på kontinentet
avhenger igjen av en rekke forhold som det er knyttet stor usikkerhet
til. Viktige faktorer her er prisutviklingen på kull, gass
og ikke minst utviklingen i kvoteprisene for CO

2

.

Temperatur og værforhold påvirker
etterspørselen i Norden og Europa og bidrar også til å påvirke
kraftprisene på kort sikt. Spesielt vil perioder
med kulde og høyt forbruk kunne gi økte
kraftpriser. I slike perioder må det tas i bruk reservekraft
som har høye produksjonskostnader for å dekke
forbruket – dette som en generell beskrivelse.

Kraftprisene i Norge har vært
nokså stabile fra midten av 2003 og fram til årsskiftet
2005/06. I siste halvår av 2005 varierte spotprisen
hos Nord Pool Spot mellom 18 øre
og 28 øre/kWh. Gjennomsnittlig pris i 2005 var 23,4 øre/kWh.
Vi må tilbake til 2002 for å finne en lavere gjennomsnittspris
enn dette. Strømprisene til norske husholdninger
viser også samme utvikling. I de fem første ukene
i år har vi imidlertid sett en prisoppgang. I denne perioden
ble det også registrert det
høyeste forbruket som er målt for en enkelt uke
i Norden.

Hvor stort gjennomslag endringer i kraftprisen
får for den enkelte forbruker, avhenger også i
stor grad av hvilke kontrakter forbrukerne velger. Forbrukerne kan
velge mellom kontrakter med fastpris og kontrakter som
i større grad følger utviklingen i markedspris.
Storparten av de norske husholdningene har i dag kontrakter
som følger utviklingen i markedspris.

Det er et hovedmål i energipolitikken å legge
til rette for en sikker og effektiv energiforsyning, med akseptable priser
til husholdninger og industri. En sikker tilgang på energi
er viktig, både for folk flest i hverdagen, for verdiskaping
og for arbeidsplasser. Regjeringen vil legge til rette for sikker
energitilgang gjennom aktiv satsing både på energisparetiltak,
nye overføringsledninger og ny produksjon. Den nærmere
utformingen av denne satsingen vil stå sentralt
i arbeidet for meg som olje- og energiminister i tiden framover.

