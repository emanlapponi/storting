 Svaret på det spørsmålet
er nei. Regjeringens mål er at vi i en normal nedbørssituasjon
skal være selvforsynt med elektrisk kraft.

Nå er situasjonen den at
vi de siste ca. 15 år har hatt en ubetydelig økning
i norsk produksjon. Vi er nå i den situasjonen
at vi i et normalt nedbørsår importerer mellom
fem og sju TWh. Det er en av de utfordringene Regjeringen står
overfor i forhold til å få økt produksjonen,
og det arbeides det intenst med nå. I tillegg er det jo
slik at i et kraftsystem som det norske, hvor
en så stor andel av kraftproduksjonen kommer fra vannkraft,
vil vi i tørrår kunne oppleve at vi
produserer oppimot 40 TWh mindre enn det vi gjør
i gode nedbørsår, og dette er selvsagt
en utfordring. I den forbindelse er det nødvendig for oss å ha
kapasitetsutveksling med våre naboland, slik
at vi kan ha en så sikker energiforsyning som mulig også i
de år hvor vi har lite nedbør. Dette
er altså til gjensidig nytte for våre
land: Vi kan eksportere strøm når vi har stort
tilsig, og vi kan importere når det er lite nedbør.

