  I Danmark finnes det eksempler på konkurranseutsetting
av enkelte spesialtjenester, slik som transport, rengjøring
og matlevering. Det er også gjort forsøk på konkurranseutsetting
av omsorgstjenester i enkelte kommuner. Flere av disse har imidlertid
strandet på et tidlig stadium på grunn av misnøye
med tjenestetilbudet og konflikt mellom den private operatøren
og kommunen. Resultatene har med andre ord langt fra vært
entydig positive.

Erfaringer fra Sverige tyder på at
det er de folkerike delene av landet som har markeder for konkurranseutsetting,
bl.a. av pleie- og omsorgstjenester. Hvorvidt konkurranseutsetting
eller privatisering er hensiktsmessig, må derfor vurderes
konkret ut fra en rekke forhold. Erfaringene fra våre naboland
gir altså ikke grunnlag for å trekke noen entydige
konklusjoner. Det gjør heller ikke erfaringene fra Norge. 

Jeg mener derfor at det i utgangspunktet må være
opp til den enkelte kommune om den ønsker å konkurranseutsette
noen av sine tjenester og eventuelt på hvilken måte
den ønsker å gjøre det. Det er imidlertid
Regjeringens generelle holdning at det bør være
en målsetting at tjenesteyting i hovedsak er en oppgave
som skal løses av det offentlige. Jeg legger videre vekt
på å differensiere mellom sektorer. Konkurranseutsetting
i teknisk sektor kan i flere tilfeller være av det gode,
men jeg er svært skeptisk til konkurranseutsetting innenfor
pleie- og omsorgssektoren.

Som et alternativ til å bruke store
ressurser på å legge til rette for konkurranseutsetting
bør kommunene heller legge vekt på å videreutvikle
eget tjenestetilbud og spesielt fokusere på organisering
og ledelse. Jeg vil også peke på forsøket
i Sørum og Steinkjer kommuner, hvor man i nært
samarbeid med de ansatte vil oppnå omstilling og effektivisering
uten konkurranseutsetting. Slik kan de ansattes erfaring brukes
på måter som stimulerer deres kreativitet
og skaperkraft. Samspill mener jeg er veien å gå for å tilby
innbyggerne bedre kommunale tjenester.

  Jo, jeg er ganske overbevist om at det offentlige
tåler konkurranse fra privat sektor. Det er faktisk ikke
det det dreier seg om. Det dreier seg om hvordan man på best
mulig måte kan organisere det offentlige tjenestetilbudet. 

Når representanten Andersen setter
likhetstegn mellom de 10 milliarder som kommunesektoren har i underskudd,
og behovet for privatisering, så blir det helt feil. Hvis
representanten Andersen tror at det er mulig å redusere
kostnadsnivået i kommunesektoren med 10 milliarder gjennom
privatisering, må det i så fall skje på følgende
måte: Enten i form av en kraftig lønnsreduksjon
og skjerpet krav til arbeidsinnsats fra de ansatte innenfor pleie-
og omsorgssektoren eller gjennom en kraftig nedbygging av tjenestetilbudet.
Det er de to alternativene som foreligger. Det er nemlig ikke slik
at det innenfor pleie- og omsorgssektoren sløses bort milliardbeløp
på en ineffektiv drift. Tvert imot, pleie- og omsorgssektoren drives
godt i de aller, aller fleste kommuner.

Dernest er det også slik at vi allerede
har fått henvendelser fra organisasjoner som har et stort
innslag av privat tjenestetilbud innenfor pleie- og omsorgssektoren, som
sier at man allerede er i ferd med å få problemer
i forholdet mellom dem som har tatt et oppdrag, og dem som gir oppdraget,
når det gjelder å definere hvordan det skal løses.
Dette er også en utfordring som vi står overfor.

Lodve Solholm hadde
her teke over presidentplassen.





                

