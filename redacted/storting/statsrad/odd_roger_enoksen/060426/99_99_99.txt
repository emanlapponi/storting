  Statoils planlagte gasskraftprosjekt på Mongstad
er et spennende prosjekt. Kraftvarmeverket skal forsyne raffineriet
på Mongstad med elektrisitet
og varme samt Troll A-plattformen og gassbehandlingsanlegget på Kollsnes
med elektrisitet. I tillegg planlegges en ny gassrørledning
fra Kollsnes til Mongstad samt nødvendige tilkoblinger
til og ombygginger i raffineriet.

Jeg synes det er positivt at vi nå ser
flere aktuelle energiprosjekter på Vestlandet. Utviklingen
i kraftbalansen de senere årene har vist at det
er behov for ny produksjonskapasitet, spesielt i forhold
til de variasjonene vi kan oppleve i vannkraftproduksjonen fra år
til år.

Jeg har merket meg at det planlagte kraftvarmeverket forventes å kunne
oppnå en meget høy virkningsgrad         – 70 pst.
Med koblingen til industriens energibehov på Mongstad-raffineriet
og på Troll framstår Mongstad som et prosjekt
der vi oppnår svært god utnyttelse av gassressursene.

Som representanten Halleraker riktig påpeker,
blir søknaden om konsesjon etter
energiloven og om konsesjon for gassrørledningen
Kollsnes–Mongstad nå behandlet i NVE, med eventuell
påfølgende klagebehandling i Olje- og energidepartementet.
Søknaden om utslippstillatelse
ligger nå til behandling i SFT. SFT vil gi en anbefaling
til Miljøverndepartementet, som så behandler søknaden.
Det er derfor ikke riktig av meg å kommentere
søknaden nå, men jeg har forsøkt å gi
uttrykk for mitt syn på prosjektet. Jeg håper
det kan være tilfredsstillende for representanten.

