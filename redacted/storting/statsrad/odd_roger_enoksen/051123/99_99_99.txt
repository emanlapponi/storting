  Norge er fra naturens side
meget godt utrustet for å produsere fornybar energi. Det
gjelder selvsagt vannkraft – som står for 99 pst.
av elektrisitetsproduksjonen vår i dag – og det
gjelder vind, bølger, tidevann, bioenergi
m.m. Jeg vil legge til rette for at vi på en forsvarlig måte
kan utnytte disse ressursene. Regjeringen vil bl.a. i større
grad legge opp til å utnytte potensialet som ligger i opprusting
av eksisterende vannkraftverk og i bygging av små-, mini-
og mikrokraftverk.

Når det gjelder elsertifikatmarkedet,
vil jeg bruke noe tid på å vurdere utformingen
av de ulike elementene i ordningen før jeg sier
noe mer om hva som blir Regjeringens tilnærming. Dette
inkluderer spørsmålet om hvilke energikilder som
skal inkluderes i en slik ordning. Et pliktig elsertifkatmarked
er et kraftfullt virkemiddel, og det er viktig at vi vurderer utformingen
nøye.

Et sentralt element i vurderingene
må være at utnytting av våre
verdifulle naturressurser skal skje på en miljømessig
forsvarlig måte, slik at prosjektene som blir realisert, samlet
sett er gunstige for samfunnet.

 Det er helt riktig som det ble sagt av representanten
Gundersen, at det ligger et betydelig potensial
i dette. Regjeringen vil prioritere arbeidet med å finne
fram til gode ordninger i forhold til å nå de
målsettinger Regjeringen har satt seg på dette
området.

Likevel er det slik at utformingen
av et slikt regelverk også skal stå seg
over lang tid framover, og det er derfor nødvendig å foreta
en grundig vurdering. Jeg vil derfor komme tilbake til dette på et
senere tidspunkt, når Regjeringen har foretatt den vurderingen.

 St.prp. nr. 75 for 2003–2004, Supplering
av Verneplan for vassdrag, ble vedtatt av Stortinget den 18. februar
i år. Med denne suppleringen ble om
lag ytterligere 50 vassdrag vernet mot kraftutbygging. Fra før
var om lag 340 vassdrag vernet i Verneplan for vassdrag.

Samtidig med at 50 nye vassdrag ble vernet,
vedtok Stortinget å åpne for konsesjonsbehandling
i vernede vassdrag for de minste kraftverkene – mikro-
og minikraftverk – med installert effekt opp til 1 MW.
Tidligere har det ikke vært adgang til å gi
konsesjoner til kraftutbygging i vernede
vassdrag. Det ble framhevet at mikro- og minikraftverk som oftest
har små konsekvenser for miljøet, og at det er
god grunn til å likestille mikro- og minikraftverk med
andre typer tiltak i vernede vassdrag som kan få konsesjon.
En grense på f.eks. 5 MW ble vurdert som for høy,
da det kunne åpne for prosjekter som ble oppfattet
som mer tradisjonell kraftutbygging
og dermed undergrave verneplanens betydning.

Bjerkreimsvassdraget i Rogaland var blant vassdragene
som ble vernet ved verneplansuppleringen. For dette vassdraget ble
det satt en særskilt grense på 3 MW for små kraftverksprosjekter
som kan konsesjonsbehandles.

Jeg kan ikke utelukke at grensen
på 1 MW medfører uheldige energiøkonomiske
løsninger. Slike eventuelle tilpasningsproblemer kan imidlertid
alltid oppstå når det settes størrelsesbegrensninger,
uavhengig av hvor den konkrete grensen settes. Disse problemene
må veies opp mot verneplanens formål, som er å beskytte
verdifull natur. Å sikre en god beskyttelse av
verneverdiene må her være avgjørende.

Muligheten til å konsesjonsbehandle
kraftverkprosjekter i vernede vassdrag har kun eksistert
siden februar i år. Det er etter min
mening altfor tidlig å vurdere endringer i disse nye reglene.
Nå må vi fokusere på å utvikle
en best mulig praktisering av det regelverket
som nylig er vedtatt.

  Gassco er nå i ferd med å undersøke
det kommersielle grunnlaget for å føre
gassrør fram til Skogn og Grenland. Dette er en oppfølging
av et vedtak i Stortinget sist vår. Der ble Regjeringen
bedt om å gi et statlig selskap, sammen med kommersielle
aktører, i oppdrag å gå inn i konkrete
drøftinger med sikte på å realisere rørløsninger
til Grenland og Trøndelag. Prosjektet er inne
i en viktig fase der interesser fra
industrien i Grenland, på Østlandet, svenske
aktører og oljeselskap deltar. Røralternativer
med videreføring til Oslo/Østfold og
Vest-Sverige er dermed blitt en del av prosjektet.

Gassco skal levere en rapport innen
1. januar 2006. Gassco har lagt til rette for at det blir utarbeidet
forretningsplaner for det videre arbeidet dersom det er grunnlag for
det. Nærmere prosjektering vil bli finansiert av interessentene
dersom det er kommersielt grunnlag for det. Det betyr at prosjektet
i tilfellet løper videre i en ny fase over nyttår.

Det vil være naturlig å vente
med å ta stilling til statlige økonomiske bidrag
til resultatene av Gasscos arbeid foreligger.

