  Regjeringen tar sårbarheten i den
norske kraftforsyningen på alvor, og har helt
siden den tiltrådte arbeidet aktivt for å tilrettelegge
for ny kraftproduksjon. Det er blitt gjort betydelig med arbeid
i denne perioden. Det har blitt gitt flere konsesjoner både
til gasskraft- og vannkraftprosjekter. I tillegg har Regjeringen
opprettet et fond på 20 milliarder kr for å styrke
satsingen på fornybar energi og energieffektivisering.

I Midt-Norge er Regjeringens plan for å styrke
kraftsituasjonen i regionen basert på tiltak for økt
overføringskapasitet, økt satsing på energiomlegging
og ny produksjon samt andre tiltak
som skal sikre forsyningssikkerheten i Midt-Norge.

Flere større nettinvesteringer, konkret
knyttet til utvidelsen av Norsk Hydros aluminiumsverk på Sunndalsøra og
Ormen Lange-utbyggingen, er utført. Det er videre investert
i spenningsstøtte i nettet som vil bedre overføringsmulighetene
i og inn i området fra 2007. Statnett har videre besluttet å investere
i økt overføringskapasitet mellom
Midt-Norge og Sverige. Dette skal være på plass fra
høsten 2009. Statnett har i tillegg oversendt konsesjonssøknad
for ny overføringsforbindelse mellom Sogn og
Fjordane og Møre og Romsdal til NVE.

Et viktig element i handlingsplanen er tiltak
for å legge til rette for ulike typer ny kraftproduksjon.
Støtteordningen til fornybar elektrisitet
gjennom Enova for å realisere vind-, vann- og biokraftprosjekt
i området er initiert. Samtidig styrker NVE saksbehandlingskapasiteten
og prioriterer konsesjonssøknader for vann- og vindkraftprosjekter
i Midt-Norge. NVE har videre stor fokusering på effektiv
konsesjonsbehandling av produksjons- og overføringsanlegg
i denne regionen.

Det har blitt presentert planer for flere gasskraftprosjekter.
Regjeringen arbeider for å legge forholdene best mulig
til rette for realisering av nye gasskraftprosjekter med CO

2

-håndtering.
Olje- og energidepartementet er i dialog med aktuelle
utbyggere av gasskraftverk, inkludert Industrikraft Midt-Norge,
og det arbeides mot å få en løsning så raskt
som mulig.

Det er gjort et betydelig arbeid med å få på plass
tiltak for å bedre kraftsituasjonen i Midt-Norge
i løpet av det siste året. Vi følger
utviklingen nøye, og vi vil holde så rask framdrift
som mulig når det gjelder å gjennomføre
de planlagte tiltakene i handlingsplanen for Midt-Norge.

