  Jeg har vel i grunnen allerede besvart et
ganske tilnærmet likt spørsmål i den muntlige
spørretimen. Og som jeg sa i et svar der, er gjengivelsen
av Statskonsults anbefaling noe unyansert. 

Statskonsult foreslår bl.a. 

		at UDI må drøfte
med kommunene hvordan bosettingsbehovet skal fordeles

		at UDI bør ha myndighet til å pålegge
kommuner å bosette flyktninger dersom kommunene ikke sier
seg villig til å bosette tilstrekkelig mange 

Statskonsults anbefalinger må ses
i lys av dagens situasjon. Vi har nesten 14 000
beboere i statlige mottak, og det er ingen ting som tyder på vesentlige
endringer i antall asylantankomster. Inneværende år
er det behov for 8 000 kommuneplasser for bosetting av
flyktninger, men kommunene har så langt sagt ja til om
lag halvparten. Det fører til, som jeg også har
sagt tidligere i dag, at vi får stadig lengre oppholdstid
i mottak, og det er uheldig for den enkelte flyktning, det forsinker
og vanskeliggjør kommunenes arbeid med integrering, og
for staten betyr det store utgifter til ingen nytte. Alle taper
på dette. Tatt i betraktning at bosettingsbehovet de neste årene
kan komme til å ligge opp mot dagens behov, vil vi måtte
vurdere hvilke ordninger som best kan ivareta målet om
rask og god bosetting for dem som skal bli i Norge.

Statskonsult peker på at det er viktig å komme
fram til ordninger hvor stat og kommuner kan diskutere fordeling av
flyktninger, men hvor staten kan avgjøre fordelingen dersom
de berørte ikke kommer til enighet innenfor en gitt dato.
Jeg har tatt initiativ til en dialog med KS, og jeg stoler på at
kommunene vil være med og ta det ansvar som er nødvendig
for at vi i fellesskap kan finne løsninger som er tilfredsstillende
for alle parter. Hvor mange flyktninger som totalt skal bosettes,
er et resultat av flyktningsituasjonen internasjonalt og våre
forpliktelser i henhold til Flyktningkonvensjonen, og må være
et nasjonalt ansvar, ikke bare summen av kommunale vedtak. Spørsmålet
er hvordan de som har fått opphold, skal fordeles mellom
kommunene. Statskonsult peker på betydningen av at kommunene
selv bør bli hørt når det gjelder antall,
og det er jeg helt enig i. Samtidig er det en stor utfordring å sikre
et tilstrekkelig antall plasser. Jeg ser gjerne at kommunene selv
får en mer aktiv rolle i denne fordelingen, og ser ikke
tvang som noen løsning i dette spørsmålet. 

 Jeg tror vi må se det forslaget som
er kommet, på bakgrunn av at UDI, i det året som
er gått, har vært satt på særdeles
store prøver. Det har vært et uvanlig stort antall
flyktninger og asylsøkere som har kommet til landet både
i 1998 og i 1999, i tillegg til at Norge påtok seg store
forpliktelser i forbindelse med konflikten i Kosovo, hvor vi tok
imot 6 080 flyktninger. Det har satt denne organisasjonen
på store prøver, som de etter min oppfatning har
klart å løse på en fullt ut tilfredsstillende
måte. Det er gjort en imponerende jobb fra hele dette systemet
i det året som er gått.

Det er en utfordring å få til
en rask og sikker bosetting. Det er en utfordring å få til
en rask saksbehandling i alle deler av utlendingsforvaltningen.
Dette jobbes det bevisst og aktivt med fra Regjeringens side for å sikre
at de som får innvilget opphold i Norge, skal kunne bli
bosatt så raskt som det overhodet lar seg gjøre.

  Nå ligger vel for så vidt
deler av det tilleggsspørsmålet som nå ble
stilt, innenfor justisministerens ansvarsområde. Men la
meg si at det som har skjedd de siste årene, i langt større
grad er et uttrykk for det som skjer internasjonalt, enn det er
et uttrykk for den politikk som føres nasjonalt. Det er
et økende antall konflikter rundt omkring i verden, hvor stadig
flere mennesker blir jaget på flukt, hvor stadig flere
mennesker blir utsatt for undertrykkelse og vold på en måte
som gjør at de søker beskyttelse i andre land.
Det er ikke bare Norge som opplever en økt tilstrømming
av flyktninger og asylsøkere.

Vi har klare internasjonale forpliktelser i
forhold til hvordan vi skal behandle og hvordan vi skal ta imot flyktninger.
De forpliktelsene har Regjeringen til hensikt å følge
opp. Det blir også gjort. De som har en grunn til opphold,
skal få det, og de som ikke har en grunn til å få opphold
i landet, skal ha sin søknad behandlet på en betryggende
måte før et eventuelt avslag blir gitt. 





                

