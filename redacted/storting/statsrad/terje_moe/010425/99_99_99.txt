  Visjonen om ingen drepte eller livsvarig skadde
ligger til grunn for Regjeringens langsiktige trafikksikkerhetsarbeid
innen veisektoren – det står fast. Visjonen er
ikke avhengig av nivået på trafikkprognosene.

Slik det er redegjort for i Nasjonal transportplan,
vil Regjeringen gi arbeidet med trafikksikkerhet høyeste
prioritet, og det er redegjort for en rekke aktuelle nye tiltak. Det
er imidlertid usikkerhet ved beregningene av omfanget av antall
omkomne i trafikken. Det er spesielt knyttet usikkerhet til effekten
av tiltak i forbindelse med føreropplæring og
prikkbelastning av førerkort – tiltak som ennå ikke
har funnet sin endelige form. I tillegg er det ikke beregnet virkninger
av eventuell økt politikontroll i perioden. Regjeringen
vil nøye følge utviklingen i ulykkestallene og
de tiltak som settes inn i planperioden, for å vurdere
og holde oversikten over hvorvidt dette fører oss i riktig
retning i forhold til den langsiktige visjonen om ingen drepte eller
livsvarig skadde i trafikken, og eventuelt vurdere nye tiltak dersom
det skulle være nødvendig.

  For det første viser representanten
Brunæs til en relativt kort periode. Dessuten
er det slik at de trafikkprognosene som er lagt til grunn i Nasjonal
transportplan, ikke er noe Regjeringen sitter på bakrommet
og koker sammen. Man bruker den beste tilgjengelige ekspertise.
Det har vi gjort, og det vil vi fortsatt gjøre. 

Men representanten Brunæs" spørsmål
gikk ikke på realismen i prognosene først og fremst,
det gikk på hvorledes vi vil forholde oss til dette sett
i forhold til nullvisjonen. Da er det slik at får vi en
høyere trafikkvekst enn det vi har lagt til grunn, så forteller
det oss at vi ytterligere må skjerpe innsatsen i retning
av nullvisjonen, mer kollektivtransport, mer gods på sjø og
bane, flere tiltak på atferdsiden, og jeg regner med Høyres
støtte til at også atferdsregulerende tiltak blir
enda viktigere dersom trafikkveksten viser seg å bli høyere
enn det vi har forutsatt.

  Jeg gjentar det jeg sa i stad, at dette ikke
er noe Regjeringen sitter på bakrommet og koker sammen,
vi benytter den tilgjengelige ekspertise, og jeg regner med at også representanten
Brunæs og Høyre har sans for at vi nettopp tar
utgangspunkt i ekspertisens vurderinger. 

Så kan også ekspertise ta
feil, og da er det viktig at vi kan revidere og revurdere hva vi
skal gjøre. Da er bl.a. dette med fysiske tiltak viktig,
men også atferdsregulerende tiltak. Jeg merker meg det
som representanten Brunæs sa, at vi vil få støtte
for alle tiltak som kan bedre trafikksikkerheten. Da må jeg
få lov til å si at Dokument   nr. 8-forslaget
om å gå tilbake til gammel promillegrense, kommer
i et litt underlig lys, sett i forhold til at de kortsiktige – men
likevel – erfaringene vi sitter på, har vist at det
har vært et tiltak som har gitt positiv effekt, nemlig
at færre kjører i påvirket tilstand.
Det er ett element. Jeg sier ikke at det er det hele, men det er
ett element. Og typisk for dette er at det er veldig mange tiltak
som må virke sammen, både de fysiske og de atferdsmessige
forholdene.





                

