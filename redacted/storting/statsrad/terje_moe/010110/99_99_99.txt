  Statens vegvesen har satt i gang et prosjekt
for å utvikle et opplegg med nasjonale turistveger, jf.
St.meld. nr. 46 for 1999-2000, Nasjonal transportplan 2002-2011.
De utvalgte vegstrekningene skal gi den vegfarende en opplevelsesrik
og variert kjøreopplevelse i det ypperste av norsk natur.
De skal også være turistprodukter med høy
nasjonal kvalitet, noe som er viktig i markedsføringen
av Norge som reisemål for turister.

Det foreligger forslag på forprosjektnivå for
Ryfylkevegen og fire andre strekninger, Hardanger, Lofoten, langs
Atlanterhavsvegen og i Geiranger/Trollstigen, som er til
godkjenning i Vegdirektoratet. Basisen for godkjenning er kjøreopplevelsen.
I samråd med Utvalget for nasjonale turistveger, og med
tilråding fra faggruppen, har Vegdirektoratet kommet fram
til at i Ryfylke kan strekningen fra Røldal til vestenden
av Tysdalsvatnet innenfor Tau være interessant som nasjonal
turistveg.

Når vi skal velge ut de nasjonale
turistvegene, har vi en grundig prosess hvor det benyttes rådgivere
og fagpersoner med forskjellig bakgrunn og erfaring. I Utvalget for
nasjonale turistveger deltar representanter fra bl.a. Norges Turistråd,
Reiselivsbedriftenes Landsforening, Norges Automobil-Forbund, Direktoratet
for naturforvaltning og Kommunenes Sentralforbund. I tillegg deltar en
spesialistgruppe av erfarne fagfolk med god kjennskap til satsingsområdet.

Det er viktig å legge faglige vurderinger
til grunn. Med bakgrunn i bl.a. stort lokalt engasjement vil jeg imidlertid
be Vegdirektoratet foreta en ny gjennomgang av denne saken hva angår
turistvegen i Ryfylke.

  Vi legger til grunn de rammene som er trukket
opp så langt, og det er også det som er vektlagt
i Regjeringens framlegg i forhold til Nasjonal transportplan. 

Jeg er for øvrig enig i at det må være
turistopplevelsen – kjøreopplevelsen, om man vil – som
er det grunnleggende, og derfor skal status som turistvei henge
høyt. Men det er samtidig viktig at man ser dette som en
stimulans til lokalt næringsliv og lokalt reiseliv, og
derfor er det også riktig å vektlegge det lokale
engasjement og de lokale holdninger. Og det er særlig med
basis i det siste at jeg vil be Vegdirektoratet om en ny gjennomgang
av saken vedrørende Ryfylke.

  Jeg vil si det slik at lokalt engasjement
vil bli tillagt vekt. Det vil jeg be om at Vegdirektoratet gjør,
og da forutsetter jeg at man trekker inn relevante faglige og andre
lokale instanser i den vurderingen.





                

