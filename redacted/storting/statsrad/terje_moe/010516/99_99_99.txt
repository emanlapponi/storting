 Etter behandling i Stortinget er det bestemt
at NSBs godstrafikk skal drives kommersielt. Dette er en forutsetning
som har vært vurdert flere ganger, uten at den er endret.
Det medfører at selskapet ikke kan drive transporter som
går med økonomiske tap over lengre perioder, og
selskapet må tilpasse transporttilbudet til det som gir
positive resultater. Samtidig er det en klar målsetting å få mer
godstransport over på bane.

Tradisjonelle vognlasttransporter er ett av
områdene der NSB Gods i dag driver virksomhet med tap.
Jeg er kjent med at NSB Gods derfor arbeider med å få denne kundemassen
til å gå over til en annen type transportform,
hvor NSB Gods prismessig kan konkurrere med lastebilnæringen.
NSB Gods har som målsetting at kundene fortsatt skal velge
jernbanetransport. Beklageligvis kan en slik prosess likevel medføre
at en del kunder vil skifte transportform. Omlegging bør
imidlertid ses i sammenheng med at NSB Gods har økt sitt
transportvolum for transport av containere, og det er derfor ikke
entydig at omleggingen totalt sett medfører flytting av
transporter fra bane til veg.

Når det gjelder rammebetingelsene
for NSB Gods, vil jeg vise til at investeringsavgiften er vedtatt
fjernet fra 1. april 2002. Det vil isolert sett styrke
NSB Gods" konkurransekraft mot vegtransporten.
For øvrig går Regjeringen i St.meld. nr.
48 for 2000-2001, Om NSB BAs virksomhet 2001-2003, inn for NSB-styrets
forslag om å skille ut NSB Gods som eget aksjeselskap,
slik at det kan inngås allianse med utenlandske samarbeidspartnere.
Det er likevel slik at NSB skal ha aksjemajoriteten, for
på den måten å sikre en fortsatt
sterk godsoperatør på jernbane i Norge. NSB Gods
er langt framme når det gjelder containertransport med
bane. Ved at NSB Gods kan inngå allianse med en annen godsoperatør,
mener jeg at partene vil kunne utnytte hverandres fortrinn. I meldingen
vises det til at NSB Gods på denne måten vil stå bedre
rustet til å møte konkurransen fra andre store
jernbaneoperatører. Dette er imidlertid også et
tiltak som vil kunne styrke NSB Gods" konkurransekraft
mot vegtransporten.

Avslutningsvis vil jeg mene at en gjennom de
mer generelle tiltakene, herunder ny egenkapital på 2 135 mill. kr,
i den omtalte og nylig framlagte eiermeldingen har gitt det nye
styret rammevilkår som burde muliggjøre en offensiv
satsing så vel på gods- som på persontransport.

  Det har vært arbeidet lenge med spørsmålet
om avgiftsbelegging av gods, det gjelder både investeringsavgift
og kjørevegsavgift. Når det da gjelder investeringsavgiften,
kan vi altså konstatere at om ni–ti måneder
er den borte. Det er det mest vesentlige her. Jeg er helt sikker
på at NSB Gods også klarer å tilpasse
seg dette, slik at når man nå vet at denne avgiften
blir borte om ni eller ti måneder, vil det være
en positiv endring av rammebetingelsene som vil gi utslag allerede
nå. 

Så vil jeg igjen peke på at
det å skille ut gods i eget selskap vil sette godsvirksomheten
i nytt lys. Jeg tror nok at man her har behov for å skjerpe
både ledelse og organisasjon, bl.a. for å kunne
høyne presisjonsnivået. Det har vi erfaringer
med fra i vår, der man har påpekt det som har
vært for dårlig, men også bedringer.
Jeg mener klart at vi her er på god veg i forhold til målsettingene. 

 Vi skal, bl.a. i samband med jobben rundt EU-direktiver
i forbindelse med jernbanetransport, igjen gjennomgå kjørevegsavgiften. Nå er
det grunn til å understreke at kjørevegsavgiften
totalt sett, grovt regnet, utgjør 60 mill. kr i året.
Det er klart at det er med på å danne kostnadsbildet
for gods, og noe som vi derfor vil vurdere. Men jeg mener klart
at vi gjør noe med de generelle rammebetingelsene her gjennom sterkere
fokusering ved et eget selskap, gjennom å åpne muligheten
for allianser, gjennom å styrke NSB BAs egenkapital og
gjennom at man ikke lenger skal betale investeringsavgift. På den
måten, og også gjennom en ytterligere utbygging
av infrastrukturen der bl.a. dette med profilutvidelser er et sentralt
poeng, mener jeg at vi klart legger til rette for å sikre
NSB en bedre framtid på godssiden, ikke minst over lange
avstander. 





                

 Som det ble vist til i mitt svar på spørsmål
fra representanten Myrvoll, skal NSB Gods drives på kommersielt
grunnlag. NSB Gods kan derfor ikke drives med underskudd over lengre
tid uten at dette får store negative konsekvenser for egenkapitalen
i NSB-konsernet. Tradisjonell vognlast er et driftsområde
som i dag drives med underskudd. Prisen som oppnås fra
disse transportene, dekker ikke selskapets kostnader. Dessuten vil
opprettholdelse av dagens transportopplegg medføre at behovet
for reinvesteringer av det gamle og nedslitte vognmateriellet øker.
Dette vil bidra til ytterligere å øke driftsunderskuddet
i en situasjon der det ut fra konkurransehensyn ikke er mulig å øke
fraktprisene overfor vognlastkundene. NSB Gods må derfor endre
driftsopplegget for mange av disse transportene. 

Jeg er kjent med at NSB Gods er opptatt av
i størst mulig utstrekning å kunne beholde flest
mulig av sine kunder. Oppbygging av ny kundeportefølje
er krevende. Det som nå gjøres, er derfor å søke å tilby
disse kundene et driftsopplegg som både kunden og NSB Gods
kan leve med. 

For øvrig vil jeg vise til St. meld.
nr 48, Om NSB BAs virksomhet 2001-2003, hvor det legges opp til
at NSB Gods kan skilles ut som eget aksjeselskap slik at det kan inngås
allianser med utenlandske samarbeidspartnere. Som jeg sa i mitt
svar til representanten Myrvoll, er NSB Gods langt framme når
det gjelder containertransport med jernbane. Ved at NSB inngår
allianse med en annen godsoperatør, mener jeg at partene
vil kunne utnytte hverandres fortrinn innen de ulike markedssegmentene for
på den måten å kunne tilby effektive
godstransporter til vårt næringsliv. 

  Jeg gjentar at det har hatt bred oppslutning
i Stortinget at NSB Gods skal drives på kommersielt grunnlag,
og det legger selskapet til grunn for sin virksomhet.

Når det gjelder det konkrete spørsmålet
om Glava, tror jeg at representanten Holten har forståelse
for at det er vanskelig for meg å gå dypt inn
i den enkeltproblemstillingen, men jeg forutsetter og vil komme
til å forsikre meg om at NSB Gods overfor sine kunder skal
sørge for, så langt det er råd, å tilby
alternative transportløsninger og bidra til at man kan
få disse transportløsningene i sving på en
slik måte at man kan få en enda mer effektiv transport
for kundene, og på en kostnadsmessig bedre måte
for NSB.

  Jeg deler selvfølgelig fullt ut Holtens
syn når det gjelder problembeskrivelse, og nettopp derfor
er det viktig – og jeg vil forsikre meg om det – at
NSB Gods sørger for å gå i dialog med de
aktuelle kundene for på den måten å få gode
transporter på banen også i framtiden. Det er
både kundene og transportøren tjent med, for tross
alt snakker vi også om å få til en mest
mulig sikker og effektiv transport generelt sett i vårt
samfunn.





                

