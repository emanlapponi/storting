  I Regjeringens forslag til statsbudsjett for
2001 er det foreslått betydelige bevilgninger til utvidelse
av ekspedisjonsbygget ved Stavanger lufthavn, Sola. Regjeringen
skulle med dette klart ha gitt til kjenne at dette tiltaket skal
ha høy prioritet.

Jeg er kjent med at Luftfartsverket i en kunngjøring har
lagt opp til byggestart ved Sola i fjerde kvartal 2001. Jeg vil
i denne forbindelse benytte anledningen til å vise til
at det i Samferdselsdepartementets budsjettproposisjon er gjort
oppmerksom på usikkerheten knyttet til utviklingen i luftfarten,
og at det kan bli behov for å komme tilbake til Stortinget
med en revisjon av Luftfartsverkets budsjett.

Dersom en slik eventuell situasjon skulle innebære
reduserte investeringsrammer for Luftfartsverket, vil det bli gjort
helhetlige vurderinger for å avklare hvordan dette bør
gjøres for best mulig å ivareta Luftfartsverkets virksomhet
samlet sett.

  På den måten som utbyggingen
av Stavanger lufthavn, Sola, er håndtert i statsbudsjettet,
vil Regjeringen gi høy prioritet til dette, og vi legger
da også opp til en betydelig satsing i 2001. 

Usikkerheten er til stede når det
gjelder Luftfartsverkets økonomi, noe som også er
tilkjennegitt i budsjettproposisjonen. Den senere tid har ikke gjort
denne usikkerheten større, og det er fortsatt slik at vi
legger opp til å starte ombyggingen av terminalbygget på Sola
i 2001.





                

  Forslaget som det vises til, ble møtt
med innvendinger fra høringsinstansene, og Vegdirektoratet
besluttet derfor at forslaget ikke skulle gjennomføres.
Dette er både bilimportører og interesseorganisasjoner
orientert om. Motstanden rettet seg mot at forslaget ville kunne
føre til at importører av amerikanske biler produsert
for det europeiske markedet, ble forskjellsbehandlet når
det gjelder krav om dokumentasjon for oppfyllelse av sikkerhetsmessige
krav.

Jeg ser det som svært viktig at biler
på norske veier holder høy sikkerhetsmessig standard,
og ønsker ikke en utvikling med godkjenning av importerte
bruktbiler som ikke tilfredsstiller grunnleggende europeiske krav
til sikkerhet, eller at det kan oppstå usikkerhet knyttet
til dette spørsmålet.

Når det gjelder reglene for godkjenning
av importerte bruktbiler i Sverige, har ikke tiden gitt anledning
til å framskaffe en tilfredsstillende oversikt over hvordan
disse praktiseres. Denne delen av spørsmålet vil
det derfor bli redegjort for i et eget brev til representanten Kenneth Svendsen.

  Det er, ut fra de opplysningene jeg sitter
inne med, ikke slik at det eksisterer et felles EU-regelverk for
godkjenning av import av brukte amerikanske biler ment for det amerikanske
markedet. Derimot, når det gjelder import av biler som
er produsert for det europeiske markedet, eksisterer det felles
regler. Det er ulike krav i ulike EU-land når det gjelder
amerikanske biler produsert for det amerikanske markedet.

Det er slik at kravene til sikkerhet er ulikt
utformet når det gjelder amerikanske biler og europeiske
biler. Jeg ønsker fortsatt å ha høye
krav til sikkerhet, og at vi skal basere oss på de regler
som hovedsakelig gjelder for EU-området. Slik denne saken
nå ligger an, ser jeg ingen grunn til å ta ytterligere
initiativ for regelverksendringer.





                

