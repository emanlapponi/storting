 I Luftfartsverkets handlingsprogram som følger opp Nasjonal transportplan 2002-2011, er det, som interpellanten gav uttrykk for, ikke funnet rom for utvidelse av ekspedisjonsbygget ved Kristiansand Lufthavn, Kjevik, i den første planperioden 2002-2005. Det samme gjelder alle andre planlagte utbyggingsprosjekter vedrørende ekspedisjonsbygg, unntatt Stavanger lufthavn, Sola. Enkelte av de øvrige stamruteplassene har for øvrig etter Luftfartsverkets vurdering en dårligere arealmessig og bygningsteknisk standard enn ved Kjevik.




Av den samlede investeringsrammen til Luftfartsverket prioriteres om lag 70 pst. til flysikkerhets- og flyoperative tiltak. For de resterende midlene er det nødvendig med en svært streng prioritering. I denne sammenhengen mener Luftfartsverket at ekspedisjonsbygget på Kjevik i dag har en tilfredsstillende standard. Flyselskapene har heller ikke hatt innvendinger mot prioriteringene innenfor investeringsrammen.




På denne bakgrunn ser jeg ingen grunn til å gripe inn i Luftfartsverkets prioriteringer. Når det gjelder spørsmålet om overføring av lufthavnen til Kristiansand kommune, ville det være et temmelig fundamentalt brudd med gjeldende politikk på området. Det ville måtte avstedkomme en bredere drøfting både av lufthavnstruktur og ansvar for lufthavnene i Norge, og jeg kan ikke se at den aktuelle saken i Kristiansand, Kjevik, gjør dette til en aktuell problemstilling.




Når det gjelder spørsmålet om etablering av tollsted, er representanten Lilletun vel kjent med at tollsaker hører inn under et annet departements ansvarsområde. Jeg kan derfor på det punkt ikke gjøre annet enn å bringe denne anmodningen med meg tilbake til finansministeren.




 Gjennom befaringer og besøk i Agder-fylkene er jeg vel kjent med at det er ønsker, klare ønsker, om utbedringer av Kjevik Lufthavn. Jeg gav ikke uttrykk for at man oppfatter situasjonen på Kjevik Lufthavn som tilfredsstillende. Jeg sa derimot at i forhold til de prioriteringer som må gjøres innenfor investeringsrammen, oppfatter man at Kjevik Lufthavn har en standard som man kan leve med.




Når det gjelder henvisningene til Bodø og Tromsø, er jeg for min del svært tilfreds med at vi der har fått framtidsrettede, gode anlegg, som er et gode for flypassasjerene, og som også kan virke slik at man understøtter flytrafikken. Det ville være bortimot en katastrofe om man hadde bygd ut disse lufthavnene uten at det var så vidt fremtidsrettet. Og man vil nok måtte leve med at nybygde lufthavner har en høyere standard enn dem som har eksistert en stund.




Når det gjelder den prioriteringen som Luftfartsverket legger opp til i forhold til å satse på Sola, gir jeg det min fulle tilslutning. Jeg har ikke dermed sagt at det ikke er behov på Kjevik, men jeg for min del er overbevist om at å prioritere Sola i dagens situasjon, er riktig.




Når det gjelder spørsmålet om en kommunal overtakelse av Kjevik, er jeg av den oppfatning at det er et spørsmål som må vurderes på et prinsipielt grunnlag og ikke i forhold til en prioritet av utbygging. Jeg har derfor ikke til hensikt å ta noen spesielle initiativ for å vurdere dette nærmere.




Når det gjelder spørsmålet om etablering av tollsted, gjentar jeg at det er Finansdepartementets ansvar. Men det er selvfølgelig slik at når tollvesenet skal etablere seg, må man nødvendigvis ha et samarbeid med de myndigheter som er på stedet. Jeg forutsetter og vil om nødvendig også sørge for at et slikt samarbeid kan komme i stand dersom Finansdepartementet legger et tollsted til Kjevik Lufthavn.




