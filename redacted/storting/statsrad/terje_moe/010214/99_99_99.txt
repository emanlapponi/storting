 I brev til Riksadvokaten i forbindelse med
etterforskningen av Åsta-ulykken refererer Jernbaneverket bl.a.
til en risikoanalyse som man har fått utført for
den avgangsprosedyre som er benyttet ved togdrift i Norge siden
1997. Analysen viser at denne gir et noe lavere sikkerhetsnivå enn
den som ble benyttet tidligere på fjernstyrte strekninger
uten automatisk togstopp.

Statens Jernbanetilsyn har imidlertid i forbindelse med
gjenåpning av Rørosbanen i brev av 11. februar 2000
til Jernbaneverket satt vilkår som kompenserer for dette.
Tilsynet har opplyst at med de vilkår som er satt, vil
sikkerhetsnivået med dagens driftsform på Rørosbanen
ikke være dårligere enn det var med den gamle
avgangsprosedyren, som ble benyttet før 1997.

Tilsynet mener at den driftsform som er iverksatt
etter Åsta-ulykken, gir en bedre sikkerhet enn før ulykken, ved
at én enkeltfeil alene ikke kan forårsake en ulykke. Jeg
forholder meg derfor til tilsynets vurdering i denne saken.

Når det gjelder representantens kommentar
om at «Rørosbanen er i dårligere forfatning
enn før», kan jeg opplyse at Jernbaneverket har
anført at standarden på banelegeme,
spor og det øvrige tekniske anlegg på denne strekningen
er høyere i dag enn noen gang tidligere, og fullt på høyde
med tilsvarende anlegg på andre deler av det statlige jernbanenettet.

  I slike spørsmål vil jeg
selvsagt i første rekke holde meg til Jernbaneverkets og
tilsynets vurderinger.

Når det gjelder spørsmål
om sikkerhet, sikkerhetsnivå og godkjenninger, vil jeg
legge helt avgjørende vekt på tilsynets vurderinger,
ikke minst i forhold til spørsmålet om hvorvidt
trafikken må opphøre dersom tilsynet kommer til
at det ikke er sikkerhetsmessig forsvarlig å videreføre
den.

Jeg refererer igjen til det jeg sa vedrørende
tilsynets vurderinger av Rørosbanen etter gjenåpningen
av trafikken i brev av 11. februar i fjor. Det ble altså satt
inn kompenserende tiltak slik at driftsformen etter tilsynets vurdering
nå er på et tilfredsstillende nivå. 

Jeg har heller ikke blitt meddelt fra tilsynet
at det er en uforsvarlig risiko vedrørende andre baner,
men jeg vil selvsagt ta enda en runde med tilsynet med basis i det
representanten her framfører.

  Jeg forholder meg til tilsynets vurderinger,
og jeg forutsetter at tilsynet sørger for at både
de vilkår som skal settes, settes, og at det skjer en oppfølging
som går ut på at de pålagte tiltak er iverksatt.





                

 Bevilgningen er brukt til å øke
rabatten for kjøretøy som betales med såkalt verdikort,
fra 30 til 40 pst. Prisen på månedskort
for person er gjennomsnittlig redusert med 10 pst. For
avtalt skolebarntransport er rabattsatsen økt fra 17 til
25 pst. Endringene gjaldt fra 1. februar
i år. Det gir en vesentlig bedre rabattordning til flertallet
av de rabattreisende, og dette mener jeg er i overensstemmelse med
samferdselskomiteens ønske om å bedre
rabattordningene for dem som reiser mest.

  Jeg vil si det så enkelt som at med
vel 52 mill. kr til rådighet var det det man hadde til
rådighet, og adresselappen var næringsliv og pendlere.
Dette har altså gått til økt rabatt på verdikort.
Og verdikort brukes, etter det jeg har fått opplyst, naturligvis
av storbrukerne og ikke minst av næringslivet, men også av
pendlerne, og månedskort brukes nærmest utelukkende
av pendlere. Etter hva jeg forstår, er dette en treffsikker
måte å bruke disse pengene på. 

Jeg må nok si at jeg oppfatter at
den kritikk som har vært rettet mot dette, kanskje mer
går i retning av at det burde vært ytterligere
rabatter. Men det sier seg selv at med ytterligere rabatter måtte
man også hatt ytterligere bevilgninger. Jeg føler
at man her har brukt bevilgningene på en riktig måte
i forhold til de målsettinger som framkom under stortingsbehandlingen.

  Det er slik at de storbrukerrabattene som
var før denne endringen, i all hovedsak var på 30
pst., enten som verdikort eller såkalt storkundekort. Ved å løfte
verdikortet til 40 pst. vil man også ha en mulighet til
for så vidt å bruke det for alle brukertyper.
Dette vil variere noe etter hvor mye man må innbetale på forhånd.
Jeg kan ikke med min beste vilje se det annerledes enn at enhver
storbruker vil ha mulighet til å oppnå 40 pst.
rabatt, mot tidligere 30 pst. Kanskje man da må legge om
noen av sine billettrutiner hva angår brukeren, men det
kan også være hensiktsmessig sett i forhold til
selskapene. For det er tross alt slik at vi alle er interessert
i at f.eks. billettinnkrevingen er mest mulig effektiv, og at kostnadene
ikke tar den retningen. 

Jeg må nok si at jeg her føler
meg rimelig sikker på at dette havner – bokstavelig
talt – i riktige lommer, forutsatt at man i rimelig grad
er villig til å tilpasse seg på rutinesiden. Det
har man altså rimelig god betaling for, og det regner jeg
også med at man gjør.





                

