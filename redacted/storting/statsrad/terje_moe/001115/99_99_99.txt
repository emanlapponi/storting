 Luftfartsverket har levert en innsigelse mot
kommunedelplanen for et område vest for Oslo lufthavn i
Nannestad kommune. Saken er nå til behandling i Miljøverndepartementet
for endelig avgjørelse. I denne forbindelse bad Miljøverndepartementet
om en uttalelse fra Samferdselsdepartementet.

Som grunnlag for Samferdselsdepartementets
uttalelse bad departementet Luftfartsverket om en redegjørelse for
saken. I sitt svar til departementet redegjorde Luftfartsverket
for den foreliggende innsigelsessaken og la i tillegg ved et notat
fra september i år hvor det generelt ble redegjort for
prognoser for trafikkvekst, utbyggingsbehov og utbyggingstakt på Gardermoen.

Det framgår av dette notatet at Luftfartsverket
på basis av nåværende prognoser vurderer
at det vil bli behov for en tredje rullebane i 2020 på Gardermoen.
I Samferdselsdepartementets uttalelse til Miljøverndepartementet ble
dette notatet referert og vedlagt.

Miljøverndepartementet har ennå ikke
fattet avgjørelse i innsigelsessaken for området
vest for flyplassen.

  Generelt sett er det mitt inntrykk at de berørte
kommuner oppfatter det som svært positivt at Gardermoen
er lokalisert nettopp der, og også at man får
en positiv utvikling i tilknytning til hovedflyplassen.

Den saken vi nå diskuterer, kom opp
i forbindelse med behandling av ny kommunedelplan. Man ønsket
fra Luftfartsverkets side å sikre seg mot at man kan bli
bygd inn. Tidligere var disse aktuelle arealene regulert som friområder.
Jeg holder fast ved at det er riktig å ha handlefrihet,
som kan være nødvendig i forhold til den utviklingen
og de prognosene man har i forhold til utviklingen på Gardermoen
i framtiden. Jeg tror også det vil være totalt sett
en fordel for de berørte kommuner.





                

  Renseanlegg som er installert i noen tunneler,
er et tiltak som kan ha betydning for tunnelens sikkerhet og miljø.
For å få et totalbilde av hvordan drift og vedlikehold
påvirker miljøet og sikkerheten i en vegtunnel,
må en se på effekten av alle tiltakene samlet.
Dette gjelder både drift og vedlikehold av ulike installasjoner
og selve tunnelen.

Vegdirektoratet opplyser at erfaringene så langt
tyder på at effekten av renseanleggene varierer fra tunnel
til tunnel.

Først etter at det er gjennomført
en grundig evaluering av effekten av de renseanleggene som er installert,
kan en si noe mer om den praktiske nytten av slike tiltak i forhold
til sikkerhet og miljø. Det er nå satt i gang
et arbeid for å kartlegge effekten av de renseanleggene
som er installert i norske vegtunneler. En vil da se på hvor mye
slike installasjoner kan bidra til å bedre sikkerheten og
miljøet sammenliknet med alternative tiltak. Som alternative
tiltak kan nevnes hyppigere renhold/vask for å fjerne
partikkelforurensninger i selve tunnelen, bedre utstyr for rengjøring/fjerning
av støv og sot, rutiner for bruk av ventilasjon etc.

Statens vegvesen vil også forsøke å gjøre
en nytte-kostnadsvurdering av de ulike tiltakene for å få et
bedre grunnlag for slike vurderinger.

Vegnormalene har ikke spesifiserte krav til
vedlikehold og service på enkelttiltak som f.eks. renseanlegg. Hyppighet
og omfang av vedlikehold og service blir tilpasset behovet for det
enkelte utstyr.

  I hvilken grad anleggene rent aktivt blir
kjørt, må jeg foreta en nærmere undersøkelse
av før jeg kan gi et skikkelig svar på.

Jeg vil for øvrig si at utover at
dette er anlegg som i stor grad, som representanten sier, er et
Oslo-fenomen, vil man også få erfaringer gjennom
at man har installert og vil ta i bruk slikt anlegg når
det gjelder Lærdaltunnelen, Norges lengste veitunnel, som åpnes
i løpet av et par uker. Det vil være med på å danne
det erfaringsgrunnlaget som er nødvendig for å vurdere
hvorledes man skal håndtere dette i framtiden.





                

  Jeg går ut fra at representanten
Nistad sikter til de tiltak som er gjort, og gjøres på Arendalsbanen
og Meråkerbanen. 

Arendalsbanen ble elektrifisert i perioden
1992-1995 etter vedtak i Stortinget. Banen ble åpnet for
elektrisk drift i juni 1995. Totalkostnad for opprustningen av banen
var 70 mill. kr. Bakgrunnen for at togtrafikken på banen
nå er innstilt, er lokførermangelen i NSB. Dette
er et midlertidig tiltak. Regjeringen mener imidlertid at spørsmålet
om persontrafikk på Arendalsbanen bør vurderes
i løpet av 2001, i forbindelse med forhandling mellom Samferdselsdepartementet
og NSB BA om ny rammeavtale om kjøp av persontransporttjenester
for perioden 2002-2005.

For å ivareta sikkerheten på Meråkerbanen
ble det i 1998 iverksatt sville- og skinnebytte på linjen.
Prosjektet hadde også som mål å tilrettelegge
for 22,5 tonns aksellast for godstrafikken. Dette er vedlikeholdstiltak
som er kostnadsberegnet til 98 mill. kr. Godstrafikken på linjen er økende;
i dag går det 32 godstog i uken. Videre planlegger NSB å gjenoppta
persontrafikken på linjen fra     7. januar 2001, med de
nyinnkjøpte dieselkrengetogsettene BM 92. Videre er NSB
i samtaler med involverte parter i Norge og Sverige for å se
på muligheten av å opprette en pendel mellom Østersund,
Trondheim og Oppdal.

Samferdselsplanleggingen kan forbedres, ikke
minst lokførermangelen viser det. Jeg er imidlertid opptatt
av ikke bare å skyte på planleggerne, valg av
prosjekter og bevilgningsnivå er i siste instans et politisk
ansvar. 

 Jeg er ikke kjent med om man her historisk
sett kan peke på eksempler der man har innstilt togtrafikk
og gjenopptatt den. Men så kan jeg heller ikke peke på en
historisk parallell til at man midlertidig har måttet innstille
togtrafikk på grunn av lokførermangel. Det er
det som er denne situasjonens innhold og basis. Og som jeg sa i
mitt hovedsvar, på Meråkerbanen planlegger
man å gjenoppta persontrafikken i januar. Det forutsetter
jo at man fortsetter å planlegge. For øvrig vil
det være ressurssituasjonen som er avgjørende
for hvorvidt det er mulig. 

Angående spørsmålet
om andre aktører har vi sagt at også der hvor
NSB ikke trafikkerer når det gjelder persontrafikk, vil
det være mulighet for andre aktører. Det var,
som kjent, basis for vurderingene rundt «Timetoget» på Bratsbergbanen
i sin tid. 

For øvrig er det ikke riktig at man
her ikke kunne tallfeste «Veier til Ingensteds».
Det var mer et definisjonsspørsmål, der jeg nok
ikke gikk inn i de resonnementer som representanten Nistad knyttet
til dette.





                

 Slik samferdselsdepartementet ser det, er det
den tillitsvalgte for en tjenestemannsorganisasjon som utad formidler
organisasjonens syn på forhold bl.a. etter Hovedavtalen
og Hovedtariffavtalen i staten.

Samferdselsdepartementet finner det ikke riktig å skulle
reise tvil om den tillitsvalgtes fullmakter, så lenge denne
er lovlig utpekt av medlemmene for å representere dem.
Samferdselsdepartementet forholder seg således til tillitsvalgtes
uttalelser også med hensyn til arbeidsmiljøet
i Luftfartstilsynet. Dette anser vi å være i tråd
med de spilleregler som gjelder mellom arbeidslivets parter. Vi er
for øvrig oppmerksom på at NTL og 2fo er to av
flere organisasjoner i Luftfartstilsynet.

I tillegg til de tillitsvalgtes uttalelser
vil departementet som nevnt i tidligere svar på skriftlig
spørsmål fra representanten Stensaker, følge
opp virksomheten videre, bl.a. gjennom etatsmøter med tilsynet.
I tillegg er det holdt møter med ledelse og organisasjoner
i tilsynet, nettopp fordi det har vært uro i organisasjonen. 

  Ikke minst presseomtale har vist uro i Luftfartstilsynet.
Det har relativt nylig vært gjennomført en arbeidsmiljøundersøkelse
i tilsynet. Som jeg sa i mitt hovedsvar, vil dette arbeidet bli fulgt
opp videre, fordi det er ingen tvil om at det av hensyn til dem
som er ansatt i tilsynet, og ikke minst av hensyn til tilsynets
sentrale og viktige oppgave, er viktig å få en
organisasjon som er effektiv. Og en organisasjon som er effektiv,
er først og fremst en organisasjon der man har både
ro og tillit innad i organisasjonen. Vi vil følge dette videre
opp, med sikte på at vi kan komme i den situasjonen hurtigst
mulig.





                

 I etterkant av representanten Vihovdes spørsmål
i den muntlige spørretimen den 18. oktober i år
ble NSB BA skriftlig bedt om å komme med en orientering
om hvilke planer selskapet har for Finse stasjon. Det ble i den
forbindelse spesielt vist til Samferdselsdepartementets rundskriv
N-6/98 av 1. juli 1997 med retningslinjer for saksbehandlingen
ved sløyfing av bemanning av jernbanestasjoner. Dette rundskrivet
ble i sin tid utarbeidet for å åpne for at lokale/private kan
få tid til å vurdere alternativ drift på stasjoner
der NSB vurderer å legge ned eget billettsalg. 

Til orientering kan jeg opplyse at NSB har
bekreftet at det er satt i verk en prosess med å legge
ned eget billettsalg på Finse stasjon fra 1. januar 2001.
Stasjonen som i dag bemannes med to årsverk, har svært
lav inntjening. Bemanningens oppgaver er utelukkende knyttet til
salg av billetter og enklere godsbetjening. På frivillig
basis har imidlertid de to NSB-ansatte i tillegg utført
serviceoppgaver for hyttefolket.

Jeg er kjent med at sikkerhetsmessige spørsmål
er tatt opp med Jernbanetilsynet. Jeg forutsetter selvsagt at de ordninger
som iverksettes, er sikkerhetsmessig forsvarlig. 

NSB har i møte med Finse-samfunnet
og i samtaler med Ulvik herad foreslått alternativ drift
og bruk av stasjonen. I den forbindelse er det bl.a. sett på muligheten for
en samling av flere oppgaver innen samme virksomhet, herunder serviceoppgaver
for hyttefolket, utleie av ski og sykler, guiding/brefører,
salg av turistartikler, billetter osv., samt arbeidsoppgaver for
Jernbaneverket. NSB har opplyst at det for tiden arbeides med konkrete planer
sammen med andre interessenter om et eget selskap på Finse
stasjon som kan ta ansvar for et slikt tjenestetilbud.

Lodve Solholm hadde
her teke over presidentplassen. 

  Som jeg sa i mitt hovedsvar: De sikkerhetsmessige
sidene forutsetter jeg blir håndtert på en forsvarlig
måte av de involverte, både NSB og Jernbaneverket,
og i siste instans eventuelt vurdert av tilsynet.

Når det gjelder dialog for øvrig,
skal jeg ta med meg de signalene som her gis, og rette en henstilling
til selskapet om at dersom dialogen ikke har et kvalifisert innhold
ennå, bør den få det, i samsvar med de
vurderinger jeg gjorde i mitt hovedsvar.





                

  For de togprodukter som inngår i
statens kjøp av persontransporttjenester, er det ikke fastsatt
noen generelle lønnsomhetskriterier. Departementets utgangspunkt
for kjøp av slike tjenester er samfunnsmessige hensyn i
forhold til persontransporttjenester som ikke kan drives på et
kommersielt grunnlag.

Det er riktig at tilbudet på Østfoldbanen
ble redusert med to togavganger hver vei fra 20. oktober. Begrunnelsen
for denne innstillingen er at NSB i dag ikke har tilstrekkelig med
lokomotivførere. Slik situasjonen nå er, har NSB
forsøkt å skjerme flest mulig av pendlerne i det sentrale østlandsområdet.

På Østfoldbanen er en avgang fra Halden
kl. 03.55 med ankomst Oslo kl. 05.45 erstattet med buss
fra        20. oktober. Denne tidlige avgangen ble opprettet i forbindelse
med ruteendringen den 22. august 1999 da Romeriksporten ble åpnet,
og skulle være et tilbud til flyreisende og pendlere bl.a.
til Gardermoen. Erfaringene har vist at dette toget har lavt belegg
og kjøres med om lag 20 – 30 passasjerer fra Halden
til Moss. Kunder fra Moss har et alternativt tilbud med lokaltog.

  Et svært sentralt kriterium i forhandlingene
om kjøp av persontrafikktjenester er selvsagt behovet,
sett i forhold til alternative muligheter og ikke minst det passasjergrunnlag
som man både kan regne med å få, og erfaringsmessig
har hatt. Og det man her ser, er at passasjergrunnlaget er relativt
lavt når det gjelder denne tidligavgangen. Men den er altså erstattet
med buss.

Når det gjelder spørsmålet
om hvorledes man beretter om bruk av midler, vil dette inngå som
en del av budsjettbehandlingen i Stortinget, der man også har
innberetninger for bruk av midler tidligere.

Når vi er i denne spesielle situasjonen
med lokførermangel, vil det selvsagt være slik
at det er NSB som må bære kostnadene til alternative
transportmidler.





                

