  Bakgrunnen for at automatisk togstopp, ATC,
ikke er tatt i bruk på Rørosbanen, er knyttet
til oppfølgingen av Åsta-kommisjonens anbefalinger om bl.a. å foreta
en konstruksjonsgjennomgang av signal- og sikringsanlegg på Rørosbanen,
det såkalte NSB-87-anlegget. Signalanleggene på 14
stasjoner blir nå oppgradert og fornyet. Det er dette arbeidet
som ikke vil være ferdig før våren 2002.
Selve utbyggingen av ATC langs Rørosbanen var ferdig sommeren
2000. Driftsprøver er gjennomført, og anlegget
er godkjent av Statens Jernbanetilsyn. For at fjernstyring av banestrekningene
med ATC skal fungere etter hensikten, er det nødvendig
at signal- og sikringsanleggene fungerer som de skal. Noe annet
ville gi en falsk trygghet.

Jernbaneverket vurderte opprinnelig situasjonen
slik at det ferdigbygde anlegget for automatisk togstopp ikke kunne
settes i drift før reengineringen av sikringsanleggene
var gjennomført og fjernstyringen tatt i bruk. Jernbaneverket
har i den senere tid, og i samråd med Statens Jernbanetilsyn,
vurdert å ta i bruk anlegget for automatisk togstopp før
reengineringen er fullført. Jernbaneverket legger nå til
grunn at drift på Rørosbanen med automatisk togstopp
kan iverksettes fra sommeren 2001. Det vil fortsatt være
togekspeditører på den enkelte stasjon fram til
oppgraderingen av sikringsanleggene er fullført og fjernstyringen
tatt i bruk våren 2002.

Jeg vil understreke at jeg ikke har noe mål
om nedlegging av Rørosbanen, og det syns jeg framgår
av den satsingen som jeg nå har redegjort for.

  Det er klart uheldig at man har fått
utsatt dette flere ganger. Bakgrunnen for det er at gjennomgangen
av sikringsanlegget har vist seg å være et mer
omfattende arbeid enn det man trodde. Det er slik at når
det gjelder dette arbeidet, har man ikke veldig mye erfaring. Så det
kan være en forklaring på at man ikke har sett
hvilket omfang det har.

Jernbaneverket bruker det man har av tilgjengelige menneskelige
ressurser på dette, og det er ikke noen form for økonomiske
hindringer i framdriften. Jeg vil gjenta at utsettelser av denne
art er uheldig, men samtidig vil jeg understreke at så lenge
ikke anlegget er i full drift, fortsetter den
manuelle sikkerhetsstyringen av Rørosbanen. På det
grunnlaget har Jernbanetilsynet klart sagt at sikkerheten er tilfredsstillende
ivaretatt på Rørosbanen.

  Jeg vil sørge for at Jernbaneverket
har de nødvendige rammebetingelser for å ha en
så hurtig framdrift som mulig i reengineringen av anlegget.
Det som er begrensningen, er de personellmessige ressurser, for
det kreves kompetente folk til å foreta dette. Vi er i
et dilemma som går på å være
trygg på at dette skjer på en fullt ut forsvarlig
måte i forhold til tidsmomentet. Når vi må velge
mellom disse to hensynene, er det åpenbart at vi må velge
både en framdrift og en måte å arbeide
på som gir den tilfredsstillende tryggheten. Vi kan ikke
pushe dette arbeidet med en risiko for at sikkerheten ikke blir
ivaretatt på en forsvarlig måte.

For øvrig vil jeg bare gjenta det
jeg sa innledningsvis, at dersom Regjeringen hadde hatt som mål å nedlegge Rørosbanen,
ville vi aldri gått inn på denne relativt
omfattende satsingen.





                

  I henhold til vegtrafikkloven skal kjøretøy
registreres. Denne registreringsplikten er dels begrunnet i alminnelige
kontrollhensyn for Statens vegvesen og politiet, dels i behov for
opplysninger og oversikt for andre myndigheter som har
interesse av kjøretøyparken,
bl.a. avgiftsmyndighetene og militære myndigheter.

I forskrift om bruk av kjøretøy § 2-6
er det gitt nærmere bestemmelser om bruk av prøvekjennemerker.
Her framgår det at prøvekjennemerker bare kan
brukes på registreringspliktige kjøretøy
under prøving, demonstrasjon, flytting eller kjøring
i forbindelse med registrering.

Meningen med prøvekjennemerker er
at det skal være mulig å kunne bruke
kjøretøy til bestemte
formål i kort tid før det er naturlig å registrere
dem. Det er derimot ikke meningen at gjentatt bruk over lengre
tid skal kunne gjøres med prøvekjennemerker.

En stor del av campingvognene brukes på faste
steder og flyttes mellom disse én eller to ganger pr. år.
Dette må anses som normal bruk av campingvogner, og kravet
om registrering vil da gjelde. Fordi det har vært noe ulik praktisering
når det gjelder bruk av dagsprøvekjennemerker,
røde plastskilt, på campingvogner, er dette derfor
nylig innskjerpet overfor trafikkstasjonene.

Årsavgiften for campingvogntilhengere er 1 160 kr
og må være betalt før registrering, mens
dagsprøvekjennemerke koster 150 kr pr. gyldighetsdag.
Dette er årsaken til at mange ønsker å bruke
prøvekjennemerker i stedet for å registrere
vogner.

Slik er dagens regelverk. Etter mitt syn er
det viktig at regelverket er lett å forstå og
enkelt å praktisere, men samtidig må reglene selvfølgelig
være fornuftige. Jeg har forståelse for at det
kan føles urimelig å betale fullårsavgift
for campingvogner som kanskje bruker vegnettet to eller tre dager
i året. Derfor vil jeg ta initiativ
til at det blir foretatt en vurdering av dette med sikte på at
man kan komme fram til ordninger som både er praktikable og
hensiktsmessige, både for dem som kjører rundt
med vognene mer generelt og dem som har det behovet som representanten
Bredvold pekte på.

  Jeg er litt usikker på om jeg ser
den klare parallellen, for jeg tror at campingvogner kan komme til å bli
til irritasjon for mange andre medtrafikanter hvis det
skulle bli relativt mange som kjører i en hastighet på maksimalt
30 kilometer i timen. Jeg er ikke sikker på at
det er veien å gå.

I øyeblikket er jeg ikke beredt til å gå dypere
inn i de vurderinger som må foretas, og her må det
foretas grundige vurderinger av hva som er både riktig
og viktig trafikksikkerhetsmessig, og hva som er riktig og viktig
i forhold til avgiftsmyndigheter generelt. Men jeg gjentar det jeg
har sagt: Jeg forstår problemstillingen, og vil på det
grunnlaget gå inn og vurdere dette nærmere.

  Jeg vil si det på den måten
at jeg tror vi må finne et regelverk som er mer praktikabelt
enn dagens, for noe av bakgrunnen for den problemstillingen representanten
Bredvold reiser, er nettopp at det har vært ulik
praktisering. Vi er ikke tjent med å ha et regelverk som
praktiseres ulikt, så vi må forsøke å finne
et regelverk som er praktikabelt, og som er forsvarlig både
for brukere og for myndighetene.





                

  Når det gjelder spørsmålet
om når ATC kan tas i bruk på Rørosbanen, viser
jeg til mitt svar på spørsmål 11 fra
representanten Karin Andersen.

Som jeg redegjorde for i mitt svar på spørsmål
11, er ATC på Rørosbanen ferdig utbygd. Denne
saken er imidlertid nært knyttet til den konstruksjonsgjennomgangen som
pågår av signal- og sikringsanlegget, NSB 87,
langs Rørosbanen, som er en del av oppfølgingen
av Åsta-kommisjonens anbefalinger. Dette arbeidet forventes å være
ferdig våren 2002. Jernbaneverket vurderer nå å ta
i bruk ATC langs Rørosbanen fra sommeren 2001, som et supplement
til manuell togekspedering ved stasjonene. Fjernstyring av Rørosbanen
vil ikke bli satt i gang før konstruksjonsgjennomgangen
av NSB 87 er fullført og nødvendige tiltak
er iverksatt. Dette arbeidet er, som nevnt, planlagt ferdigstilt
våren 2002.

Etter det jeg forstår, er konstruksjonsgjennomgangen av
sikringsanleggene NSB 87 et komplisert og nitid arbeid,
som må gjøres grundig og riktig. Jeg ønsker
derfor ikke å presse fram en forhastet avslutning av dette
arbeidet. Jernbaneverket er fortsatt ansvarlig
for sikkerheten på det nasjonale jernbanenettet, og jeg
har ingen planer om å endre på dette
ansvarsforholdet.

  La meg understreke at det som kom på plass
sommeren 2000, var utbyggingen av ATC. Det som da skjedde i november
2000, var at vi fikk fremleggelsen av Åsta-kommisjonens, Groth-kommisjonens,
anbefaling om å ha en fullstendig reengineering av det
anlegget som allerede da var installert. Og det er det man holder
på med nå.

Så vidt jeg forstår, er det
på disse områdene en rekke nasjonale løsninger.
Jeg antar at også betegnelsen NSB-87 nettopp
peker hen på det. Det medfører at det nok er noe
problematisk å finne mennesker med kompetanse på dette,
og at man da er henvist til å bruke den kompetansen
man har, samtidig som man utvikler ny kompetanse.

Jeg vil igjen understreke at sikkerheten ivaretas
på manuell måte så lenge dette arbeidet
pågår. Jeg er helt enig i at det ikke er bra at
man her har fått disse utsettelsene og at gjennomgangen
trekker ut, men vi må til slutt foreta en avveining, om
vi skal pushe dette arbeidet, eller om det skal gjennomføres
på en skikkelig og grundig måte. Og da er i og
for seg valget enkelt.

  Som jeg sa, er jeg enig i at det er beklagelig
at vi har fått disse utsettelsene.

Jeg antar at når representanten Gløtvold
snakker om konsekvenser, er det altså noen som eventuelt
må finne på noe annet å gjøre.
Det som er problemet vårt, er først og
fremst mangel på god kompetanse på dette området, og
jeg forutsetter at Jernbaneverket bruker det de har av kompetanse.
Vi stiller opp når det gjelder økonomi på den
måten at det ikke skal være noen begrensning.
Da er den beste veien å gå, å sørge
for at dette gjøres grundig og ordentlig. Og det er dessverre
slik at det har oppstått komplikasjoner som, ønskelig
sett, absolutt ikke burde være der. Men jeg tror at på lang
sikt er tilliten til jernbanen absolutt tjent med at man har troverdighet
med hensyn til at det er gjort en skikkelig jobb når man
blir ferdig med dette.





                

  Jeg er kjent med at Miljøverndepartementet
som fagdepartement vil ta initiativ til at det
settes i gang en planprosess for å vurdere arealbruken
i det flyplassnære området på tvers av
kommunegrensene. Dette inkluderer bl.a. vurdering av en eventuell
tredje rullebane. Hovedflyplassens langsiktige utviklingsbehov
må være en sentral premiss for en slik planprosess.
Planarbeidet bør skje i nært samarbeid
mellom kommunene Nannestad og Ullensaker, Akerhus
fylkeskommune og Luftfartsverket/Oslo Lufthavn AS.

Luftfartsverket
har informert departementet om at Oslo Lufthavn AS og Luftfartsverket
har startet en prosess for utarbeiding av en såkalt lufthavnplan
for Oslo Lufthavn Gardermoen. Dette er et internt plandokument for
Luftfartsverket og Oslo Lufthavn AS,
men som også involverer berørte kommuner mv. Dette
dokumentet vil inngå i det ordinære planarbeidet
etter plan- og bygningslovens bestemmelser.

Jeg ser således ingen grunn til å gripe
inn i forhold til en planprosess som er under oppstart, der alle
berørte parter vil bli involvert.

 Det forekommer meg at det er en underliggende
tone i det representanten Evje sier, at man burde konstatere at
Gardermoen i sin nåværende form er stor nok «for
ever». Det tør ikke denne regjering ta ansvaret
for uten en bred analyse. Hovedhensikten med å etablere
en ny hovedflyplass var å sørge for at vi kunne
legge den på et sted som hadde utviklingsmuligheter,
og slik at den kunne forbli hovedflyplass i – la meg si – uoverskuelig
framtid. Jeg tror derfor det er i alles interesse, og ikke minst
i en total samfunnsmessig interesse, at vi sørger for å foreta
en god planlegging av hvilke behov vi har i framtiden. På den
måten kan vi både sikre de eventuelle nødvendige
arealer og samtidig også sørge for at
de arealer som trolig viser seg ikke å være
nødvendig for flyplassnær virksomhet, kan frigis
til andre formål.

  Støysituasjonen vurderes
for seg og er i og for seg en egen sak som håndteres i
samarbeid med de berørte kommunene.
Jeg er helt sikker på at vi får en grundig
og god planprosess der alle sider ved dette kommer fram – det
gjelder verneverdige områder, det gjelder støyforhold,
det gjelder forhold knyttet til eventuell annen utnyttelse
av arealene. Men jeg tror at vi må legge i bunnen at vi
faktisk har lokalisert hovedflyplassen til Gardermoen med sikte
på at det skal være vår hovedflyplass
i framtiden. Det må være utgangspunktet for vurderingene.
Jeg vil minne om at ikke minst vertskommunene var opptatt av at
man skulle lokalisere hovedflyplassen til Gardermoen, og jeg tror
de vil bidra positivt i en planprosess. Jeg bare gjentar: Det vil være
i alles interesse at vi får
en avklaring, så langt det er mulig, med hensyn til nødvendige
flyplassnære behov i framtiden.





                

