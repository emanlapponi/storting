  Samferdselsdepartementet og Fiskeridepartementet
sendte ut retningslinjer for etatenes arbeid med sine respektive
handlingsprogram for perioden 2002-2011 i oktober i fjor. I tillegg
ble det gitt supplerende føringer for arbeidet i februar
i år. Disse supplerende føringene er gitt nettopp
på bakgrunn av samferdselskomiteens innstilling og Stortingets
behandling av stortingsmeldingen om Nasjonal transportplan den 15. februar
i år.

Vegdirektoratet har utarbeidet forslag til
handlingsprogram for de strekningsvise investeringene på stamvegnettet,
mens vegkontorene har ansvar for å utarbeide handlingsprogram
for den øvrige virksomheten i fylket.

Etatenes forslag til handlingsprogram skal
legges fram for fylkeskommunen til uttalelse, og fristen for den fylkeskommunale
behandlingen er satt til 20. juni 2001. På grunnlag
av denne behandlingen vil Statens vegvesen fastsette de endelige
handlingsprogram for etatene for planperioden. Stortinget vil bli
orientert om hvordan hovedtrekkene i anbefalt strategi er fulgt
opp i etatenes handlingsprogram, og om oppdaterte virkninger i forbindelse
med budsjettproposisjonen for 2002.

Jeg legger til grunn at Statens vegvesen i
arbeidet med handlingsprogrammene følger opp flertallsmerknader ved
behandlingen av Nasjonal transportplan. Dette forholdet er også påpekt
i de supplerende retningslinjene fra departementene. Handlingsprogrammene
vil ligge til grunn for oppfølgingen gjennom de årlige
budsjettene.

Per Ove Width hadde
her overtatt presidentplassen.

  Det vil være kjent for representanten
Nistad at sikkerhet er et av hovedtrekkene i Nasjonal transportplan,
og at transportplanen bygger på nullvisjon – at
det ikke skal forekomme ulykker med drepte eller hardt skadde. Og
nettopp for å komme i retning av denne visjonen er det
helt vesentlig at investeringene vi skal foreta, har som hovedsiktemål å forebygge
ulykker. Derfor ligger det som en generell føring over handlingsprogrammenes
arbeid at man skal sikte mot investeringer som har ulykkesreduserende
effekt. Og jeg tar for gitt at det også ligger til grunn
for arbeidet både i Vegdirektoratet og i de enkelte fylker.

   Det er riktig at det i innstillingen til
Nasjonal transportplan ble fokusert på strekningen E16
i Oppland og Sogn og Fjordane, og spesielt på fjellstrekningen
Steinklepp–Øye. Komiteen bad da om en plan for opprusting
av den veien, og det tar jeg helt for gitt at Vegdirektoratet vil
etterkomme, for så å prioritere å komme
tilbake med forslag til utbedringstiltak i samsvar med planen. Da
tar jeg det for gitt at man legger til grunn nettopp å eliminere
særskilt ulykkesbelastede punkter. 





                

  Regjeringen vil om kort tid legge fram en
stortingsmelding om oppgavefordelingen på det regionale
nivå. Her vil Regjeringen bl.a. komme med konkrete forslag
om oppgavefordelingen knyttet til samferdselssektoren. 

Oppgavefordelingsutvalget, som la fram sin
utredning sommeren 2000, tilrår et folkevalgt regionalt
nivå med 10 til 15 enheter. I tillegg tilrår utvalget
bl.a. at det offentlige ansvaret for regional land- og
sjøbasert samferdsel legges til det folkevalgte regionale
nivået, og at ansvaret for de fylkesvise veikontorene legges
til regionene. 

Uavhengig av dette er det satt i gang et omfattende omstillings-
og effektiviseringsarbeid i Statens vegvesen. Vegdirektoratet har
konkludert med at det vil bli et mer effektivt vegvesen gjennom
en endring i organiseringen av etaten med 5 til 8 regionale vegkontorer,
og et større antall lokale enheter som er mer desentralisert
enn dagens vegkontorer. En konsekvens av dette er at administrative
kostnaders andel av vegbevilgningene blir mindre, og at tjenesteproduksjonen
og dermed kompetansemiljøene og planleggingen blir styrket. 

Omorganisering til færre vegkontorer
vil muliggjøre at funksjoner som i dag ligger i Vegdirektoratet,
kan flyttes til disse enhetene. Det vurderes hvilke oppgaver og dermed
hvilken kompetanse og kapasitet som eventuelt kan legges til regionkontorene
og til lokalenhetene. Regjeringens endelige forslag når
det gjelder oppfølging av Oppgavefordelingsutvalget, vil
bli fremmet om kort tid. 

  Jeg er helt enig med representanten Kongshaug
i at det må tas betydelig hensyn til verdiskaping, ikke
minst i Distrikts-Norge, når det gjelder både
investeringer og øvrig samferdselspolitikk framover. Og
vi må innrette kompetansemiljøer i Vegvesenet
på en slik måte at vi kan ta vare på både
regional og lokal kreativitet. 

Men jeg må få lov til å peke
på at det å redusere antallet vegkontorer også er
vurdert i Nasjonal transportplan, og i innstillingen sluttet bl.a.
Venstre seg til Regjeringens vurdering av at det er viktig og riktig å gå gjennom
strukturen med sikte på en bedre kostnadseffektivitet.
Fra Regjeringens side er det åpenbart at vi må tilrettelegge
en politikk der vi først og fremst setter hensynet til
brukerne i samferdselssektoren i høysetet. 

  Vi ønsker å føre oppgaver
både ut til regionale enheter og til lokale enheter, nettopp
for å få både en bedre ressursutnyttelse
og et bedre samband med de regionale og lokale enheter. Det vil
også ha som effekt at man desentraliserer kompetansemiljøer
i Norge, noe også den teknologiske situasjonen gjør
mulig. Dermed er det ikke riktig å se på dette
som en uttapping av kompetanse i Distrikts-Norge. Totalt sett er jeg
rimelig sikker på at resultatet blir det motsatte. 

Når det gjelder spørsmålet
om hvorledes man skal organisere de regionale enhetene og dermed
ansvaret til de regionale enhetene, vil vi, som jeg sa i mitt hovedsvar, komme
tilbake til dette om kort tid når vi legger fram en stortingsmelding
om regionene. 





                

