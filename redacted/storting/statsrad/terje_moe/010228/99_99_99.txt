  Innledningsvis vil jeg vise til den sterke
satsingen på kollektivtrafikk som ligger i Oslopakke 2.
Oslopakke 2 forutsetter at staten, Akershus fylkeskommune, Oslo
kommune og trafikantene skal gå sammen for å framskynde
utbygging av kollektivtrafikken i Oslo-området. Staten
tar ansvar for den jernbaneutbygging som inngår i Oslopakke
2, med finansiering fullt ut over statsbudsjettet. Og med den påplussingen
som Stortinget har foretatt ved behandlingen av Nasjonal transportplan,
innebærer dette signaler om en ytterligere forsterking
av statens innsats.

Man må nå forvente at også Oslo
kommune og Akershus fylkeskommune prioriterer kollektivsatsingen
høyt. Jeg finner det derfor uheldig at de lokale myndigheter ennå ikke
har fattet bindende vedtak for takstøkningen i bomringen.

Takstøkningen i kollektivtrafikken
er forutsatt å skje fra samme tidspunkt som for de økte
bompengetakstene. For at ikke inntektsgrunnlaget skal svekkes, er
det viktig å komme i gang med takstøkningen på trafikantbetalingen
snarest mulig.

Så til T-banen. – Utgangspunktet
er at ansvaret for T-banen ligger hos Oslo kommune. Staten har likevel
gått inn for at en betydelig andel av kostnadene ved utbygging
av ulike T-baneprosjekt dekkes ved statlige midler og bompenger.
Jeg nevner T-baneringen som ett eksempel. Her skal om lag 75 pst.
av de totale kostnadene på om lag 900 mill. kr
finansieres ved statlige midler og bompenger.

Når det gjelder den videre oppfølging
av Nasjonal transportplan, vil Jernbaneverket Region Øst, Statens vegvesen
Akershus og Statens vegvesen Oslo legge fram et felles forslag til
handlingsprogram for Oslopakke 2 for perioden 2002-2005. Dette vil
være underlag for og en del av de etatsvise handlingsprogrammene
som skal legges fram den 15. mars 2001. I denne sammenheng vil etatene
vise hvilke rammer staten foreslår å bruke til
kollektivtrafikk i denne perioden. Fylkeskommunene Oslo og Akershus
vil gi sin uttalelse til den foreslåtte prioriteringen
innen 20. juni 2001.

Det er klart at et statlig bidrag til utvikling
av T-banen i denne perioden er fullføringen av T-baneringen,
som vil gjøre utbyggingsområdene Blindern/Gaustadbekkdalen, Nydalen
og Storo/Sinsen mer tilgjengelig med kollektivtransport
enn i dag.

Etter det jeg kjenner til, har Oslo Sporveier
utredet et samlet konsept for oppgradering av T-banen til metrostandard.
Kommunen har forpliktet seg til å dekke kostnadene til
fornyelse og vedlikeholdsetterslep av T-banenettet og fornyelse
av vognmateriell. AS Oslo Sporveier har beregnet at det er behov
for om lag 2 250 mill. kr for oppgradering
av T-banenettet til metrostandard. I arbeidet med handlingsprogrammet
vil det bli vurdert om noe av oppgraderingen av T-banenettet skal
prioriteres innenfor de rammer som er trukket opp.

  Når det gjelder det som skal skje
etter 2007, er fortsatt mye uklart. Blant annet ligger det til behandling
i dette hus et forslag om adgang til såkalt veiprising.
Hvis det blir vedtatt av Stortinget, vil det gi en mulighet for
bl.a. Oslo kommune til å gå inn på dette
etter 2007. Som kjent har Regjeringen foreslått at det
skal være avhengig av lokal oppslutning.

I det hele tatt vil jeg si at fra statens side
vil jeg legge opp til at vi er åpne for å legge
opp til både spleiselag og ulike måter å organisere
dette på, slik at vi kan øke den totale kollektivandelen
og ikke minst sørge for at Oslo Sporveier og det Oslo Sporveier
står for i dag, blir en sentral del av det. Utgangspunktet
mitt vil være den nåværende ansvarsfordeling,
men målet må være at den i sum fører
til at vi kan få et godt kollektivsystem i dette området.

  Jeg er ikke i tvil om at vi har helt like
holdninger til målene, og jeg vil ikke avvise den tanken.
Men som jeg sa i mitt hovedsvar, er vi nå i den situasjonen
at på sett og vis ligger det neste konkrete innspillet
nok hos Oslo kommune og Akershus fylkeskommune i forhold til oppfølging
av Oslopakke 2. Så får vi behandlingen i dette
hus av veiprisingsproposisjonen, og da må igjen et initiativ
komme fra kommunene. Det er på den måten samspillet
må fungere, nettopp ved at man viser positiv vilje, men
at man også gir positiv respons på det riktige
tidspunktet.





                

  Avtalen som er inngått mellom Direktoratet
for naturforvaltning og Jernbaneverket, har til hensikt å avklare
ansvar for påkjørt vilt.      I den forbindelse
har avtalepartene gitt uttrykk for sin felles oppfatning av hvilke
oppgaver og plikter de kommunale viltfond har i henhold til viltloven.
Kommunene er ikke part i avtalen, og avtalen har ingen rettslig
innvirkning på det ansvar kommunene har i henhold til viltloven.

For vilt skadd av tog bistår Jernbaneverket
i henhold til avtalen med uttransport til nærmeste stasjon
eller sted med åpen vegforbindelse. Kostnadene til slik
transport dekkes av Jernbaneverket. Dessuten har Jernbaneverket forpliktet
seg til å stille med sikkerhetspersonale i forbindelse
med kommunenes eventuelle besiktigelse av trafikkskadd vilt og ettersøk
langs linjen.

Plikten for kommunene i forhold til fallvilt
og skadd vilt følger av lov av 29. mai 1981 nr. 38, viltloven.
I § 48 om Viltfondets og kommunens eiendomsrett
heter det:

«Kommunen
skal så vidt mulig sørge for at viltet blir tatt
vare på.»

Spørsmålet om det er riktig
at kommunene skal betale for fjerning av dødt vilt fra
et slikt oppsamlingssted, er således et spørsmål
om viltlovens bestemmelser er rimelige.

Kommunene har gjennom endringene i viltloven
i 2000 overtatt inntekter og utgifter ved fallviltarbeidet. Inntektene
fra fallviltarbeidet og fellingsavgifter for elg og hjort inngår
i det kommunale viltfondet. Viltfondene skal dekke utgiftene knyttet
til all viltforvaltning i kommunene. 

Jeg kan derfor ikke se at det er urimelig at
kommunene har oppgavene med å fjerne skadd vilt.

  Etter hva jeg har fått opplyst, innebærer
ikke den nye avtalen mellom Direktoratet for Naturforvaltning
og Jernbaneverket vesentlig nye forutsetninger for denne
virksomheten. Det er en presisering i forhold til viltloven av 2000
som har gjort en ny avtale nødvendig, samtidig som det
har skjedd organisatoriske endringer på jernbanesiden som også har
aktualisert det. 

Når det gjelder kostnadene, har jeg
fått opplyst at disse, som jeg sa i mitt hovedsvar, dekkes
inn over kommunenes viltfond, og at inntektssiden på viltfondene,
etter hva jeg har fått opplyst, i vesentlig grad er fellingstillatelser.
Uten at jeg skal påberope meg å ha ekspertkunnskaper
om det, tilsier iallfall logikken min at det er muligheter for å få mer
inntekter på fellingstillatelser der det er mye elg og
hjort, enn der det er lite elg og hjort. Så jeg vil anta
at det iallfall er en betydelig inntektsside dersom man forvalter
dette riktig. 





                

