  Det er et uttrykt mål for denne regjeringen å få flest
mulig til å reise kollektivt. Problemstillingen som representanten
Bredvold her reiser, er i så måte viktig og vil
alltid inngå i de vurderinger som gjøres i arbeidet
med å styrke togets konkurranseevne.

Togene som trafikkerer mellom Skøyen
og Kongsvinger, har i dag 17 stopp mellom Lillestrøm og
Kongsvinger, en strekning på 79 km. Dette gir 4,4 km i
gjennomsnitt mellom hvert stopp. Bosettingen på strekningen
er i stor grad konsentrert rundt åtte-ni av de 17 stasjonene. NSB
vurderer derfor å ta ut de åtte minste holdeplassene, som
samlet utgjør ca. 6 pst. av alle av- og påstigninger
på hele strekningen. En eventuell nedlegging av de minste holdeplassene
vil bidra til å redusere reisetiden med inntil åtte
minutter mellom Kongsvinger og Oslo, og NSB regner med at både
antall passasjerer og inntektsgrunnlaget på Kongsvingerbanen
totalt sett vil øke dersom forslaget gjennomføres.

NSB vil arbeide videre med forslaget i tett
dialog med berørte kommuner og fylker.

  Det ligger i sakens natur at alle, så vidt
mulig, ønsker å ha togstopp nær sitt bosted
eller arbeidssted, og samtidig er det slik at når man først
har kommet på toget, ønsker man å komme hurtigst
mulig fram. Da gjelder det her å finne den riktige balansen.
Jeg er enig i at det her er mange virkemidler man må se
nærmere på. Men det er også slik at man
hele tiden må vurdere den optimale innretningen med hensyn til
både hurtighet og stopp, og det har jeg tillit til at NSB foretar
en grundig vurdering av før man treffer beslutninger. I
så måte er selvsagt brukerne viktig – så også å høre brukerorganisasjonenes
holdning.





                

  Togkilometer pr. sysselsatt er et sammenlikningstall
for jernbaneforetak en skulle tro det var lett å kalkulere.
Som følge av at jernbaneselskapene i Europa, USA og Japan
har ulik struktur har det vist seg vanskelig å få gjennomført
denne typen statistiske sammenlikninger. Jernbaneforetak i USA og Japan
er f.eks. integrerte, dvs. selskapene er eiere av egen infrastruktur.
I Europa er det mer delte regimer, der land som Sverige og Norge
har delt mellom operatør- og infrastrukturforvaltning,
mens f.eks. Frankrike og Tyskland har integrerte selskaper. 

En viktig grunn til at EU nå som et
minimum legger opp til at det skal foretas et regnskapsmessig skille
mellom infrastrukturforvaltningen og selve jernbanedriften, er bl.a.
for å kunne måle effektivitet ved relevante sammenlikninger
mellom forskjellige jernbaneselskaper. Departementet er ikke kjent
med at det foreligger rapporter med internasjonale sammenlikninger
hvor NSB inngår, som viser selskapets produktivitet.

  Som jeg sa i mitt hovedsvar: Den situasjonen
vi er i, er ikke bare situasjonen for Norge. Derfor har jeg heller
ikke noe grunnlag for å kommentere det tallmaterialet representanten
viste til. 

Jeg vil samtidig understreke at i denne sammenheng – så vel
som i mange andre sammenhenger – er «bench-marking» viktig.
Vi vil se hva vi kan gjøre på dette området.

Når det gjelder internasjonale sammenlikninger,
vil det måtte bli en oppgave i første rekke for
de internasjonale transportorganisasjonene som Norge deltar i. 





                

  I 1999 reiste om lag 58 pst. av flypassasjerene
kollektivt med tog eller buss til Oslo Lufthavn Gardermoen, hvorav
ca. 34 pst. tok flytoget. Dette er en kollektivandel som er blant
de høyeste som er registrert på noen internasjonal
flyplass. 

I hovedplanen for Oslo Lufthavn ble det lagt
opp til utbygging av i alt 12 000 parkeringsplasser. Av
disse er 10 000 plasser blitt bygd, hvorav 7 500
for reisende og 2 500 for ansatte. Om lag 45 pst. av parkeringsplassene for
de reisende er i parkeringshus. I tillegg finnes 5 000 private
plasser utenfor selve flyplassområdet. 

Prisen på parkering i parkeringshusene
ble hevet fra 130 kr til 150 kr fra 1. januar 2000, noe som tilsvarer
en prisøkning på om lag 15 pst.

For å tilpasse seg priskonkurransen
fra de private parkeringsselskapene utenfor flyplassen har Oslo
Lufthavn AS besluttet å redusere prisen for ukeparkering
på markparkeringsplassene fra 230 kr til 190 kr fra 1.
januar 2000. Dette tilsvarer en prisreduksjon på om lag
17 pst. I sommersesongen, fra 1. juni 2000, vil Oslo Lufthavn AS, Gardermoen
gå tilbake til ordinære priser.

De foretatte prisjusteringer for markparkeringstilbudet
på Gardermoen har vært av begrenset omfang. Det
er liten grunn til å anta at dette på kort sikt
vil ha noen avgjørende betydning for lønnsomheten
ved flytoget. I et marked med konkurranse må det være
rom for variasjoner i pris og tilbud. Høye kollektivandeler
må først og fremst sikres gjennom fortsatt å gi
et godt tilbud til konkurransedyktige priser for flertallet av de
reisende.

  Jeg er selvsagt helt enig i at vi har lagt
ned store ressurser i å bygge et godt kollektivtilbud til
Gardermoen, og derfor må det utnyttes. Det er også riktig
at vi har en høy kollektivandel ut fra andre begrunnelser,
f.eks. miljømessige. Denne regjeringen vil derfor ha et
klart langsiktig mål om å holde, og høyne,
den kollektive reiseandelen til Gardermoen. Men i det langsiktige
perspektiv tror jeg det er riktig å ha rom for variasjoner
over kortere tidsperioder. Jeg tror det sunt for konkurransen, nettopp
for å få et best mulig tilbud på kollektivsiden
og også et brukbart tilbud for dem som velger bil, selv
om kollektivtilbudet er godt.





                

  Når det gjelder den konkrete saken
det her er henvist til, ber jeg om forståelse for at jeg
ikke kan kommentere eventuelle avgjørelser som er underlagt
og fattet av andre myndigheter, som politiet og domstolene.

Jeg kan imidlertid bekrefte at det arbeides
med å vurdere i hvilket omfang og på hvilke vilkår
det kan tillates å gi leger i kommunal legevakt adgang
til å utstyre sine private biler med blålys. Det
vurderes videre hvilke krav til kompetanse som skal settes for fører
av utrykningskjøretøy, og hvordan slik kompetanseoppbygging
rent praktisk kan gjennomføres. Dette er noen av flere
forhold knyttet til et foreliggende forslag til revidert forskrift
om godkjenning og registrering av utrykningskjøretøy
og en ny forskrift om kompetansebevis for utrykningsførere. Vegdirektoratet
har hatt begge forskriftsforslagene på høring.

Det har i etterkant av høringsrunden
vært nødvendig for Vegdirektoratet å se
nærmere på hvilke økonomiske og administrative
konsekvenser forslagene vil medføre, dette bl.a. fordi
flere sentrale høringsinstanser har etterlyst en grundigere
konsekvensanalyse enn den som ble presentert i høringsrunden.
Vegdirektoratet er nå i ferd med å avslutte dette
arbeidet, og saken vil trolig bli oversendt departementet innen
utgangen av mai måned. Samferdselsdepartementet tar deretter
sikte på en rask behandling av begge forskriftsforslagene.

  Det er nettopp ut fra forståelse
for de behov som foreligger, at dette arbeidet er igangsatt. Det
er noe tidlig for meg nå å si noe om den videre
behandling i og med at vi vil få innspill fra Vegdirektoratet
mot slutten av mai, som jeg nevnte i mitt hovedsvar. Men det er
iallfall slik at Regjeringen vil sørge for at dette arbeidet,
uavhengig av på hvilken måte sluttvedtak skal
treffes, kan skje så hurtig som mulig. Det føler
jeg er i tråd med de intensjoner spørreren har,
og som også har framkommet i høringsrunden. 





                

