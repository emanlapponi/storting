  Ved Stortingets behandling av Østfoldpakken
fase 1 ble det forutsatt at nivået på den statlige
investeringsrammen for utbyggingen av E6 og E18 i Østfold for perioden
2002–2011 vil bli avklart i forbindelse med behandlingen
av Nasjonal transportplan. Når rammen er avklart, vil det
bli utarbeidet en utbyggings- og finansieringsplan for utbyggingen. Endelig
valg av enkeltprosjekter og bevilgninger til disse vil bli foretatt
i de årlige budsjettproposisjoner.

Statens vegvesen arbeider ut fra en arbeidsplan
der man tar sikte på å starte bompengeinnkrevingen
mot slutten av 2000 og utbyggingen av de første parseller
på E6 og E18 i 2001.

Ut fra dette anser jeg det riktig at oppstarten
på Østfoldpakken fase 1 behandles i statsbudsjettet for
2001.

Hans J. Røsjorde hadde
her gjeninntatt presidentplassen.

  Jeg er enig med representanten Holten i at
det har vært en vanskelig sak, og jeg forstår
utålmodigheten og også ønsket om snarlig igangsetting.
Den framdriften som jeg har redegjort for, er imidlertid i samsvar
med stortingsbehandlingen av Østfoldpakken fase 1, og den vil jeg
forholde meg til.

Jeg vil ellers følge opp så hurtig
det er mulig, og jeg har i den sammenheng allerede tatt fatt i spørsmålet
om bomplassering på Fv 311 ved at jeg har invitert de berørte
kommuner og fylkeskommuner til et snarlig møte.

  Det er helt riktig at dette er svært
belastede veistrekninger, både hva angår trafikktetthet
og også når det gjelder ulykkesfrekvens. Derfor
vil vi fortsatt fokusere sterkt på dette. 

Når det gjelder jernbanetunnelen i
Moss, vil den bli håndtert i forbindelse med behandlingen
av Nasjonal transportplan.





                

  Togtrafikken på Gjøvikbanen
inngår i statens kjøp av persontransporttjenester
fra NSB. Det er inngått avtale mellom staten ved Samferdselsdepartementet
og NSB for kjøp av persontransporttjenester for 2000, og
det er i denne avtalen ikke lagt opp til en nedlegging av strekningen
Gjøvik – Jaren. 

I avtalen mellom Samferdselsdepartementet og
NSB for 2000 er det lagt til grunn et statlig kjøpsbeløp
på 68 mill. kr til Gjøvikbanen.
NSBs holdning er at dagens drift på Gjøvikbanen
ikke gir et godt nok tilbud til de reisende og er for kostbart for
staten. Etter det jeg har fått opplyst, vurderer NSB derfor
ulike alternative løsninger for den videre driften på Gjøvikbanen.

Dagens togtrafikk på Gjøvikbanen
inngår i rammeavtalen staten har inngått med NSB
for kjøp av persontransporttjenester for perioden fram
til og med 2001. Jeg legger opp til at NSBs togtilbud på Gjøvikbanen
i likhet med andre banestrekninger blir vurdert i forbindelse med en
ny fireårig rammeavtale mellom staten og NSB for perioden
2002-2005. Hvis NSB før dette, i samarbeid med lokale myndigheter,
blir enige om en alternativ løsning for dagens drift som
kan dekkes innenfor dagens økonomiske rammer, er jeg imidlertid
villig til å se nærmere på dette. 

  Mitt utgangspunkt er at nåværende
rammeavtale ligger fast ut 2001. Men hvis NSB før dette ønsker å etablere
et nytt tilbud som er minst like godt som dagens både for
de reisende og for miljøet, og som ligger innenfor dagens økonomiske
rammer, er det naturlig at NSB tar dette opp med Samferdselsdepartementet
i forbindelse med kjøp av tjenester for 2001.

  Jeg har allerede gitt uttrykk for en klar
holdning om at nåværende rammeavtale ligger fast.
Som jeg sa: Jeg er kjent med at ulike alternativer utredes, også fortsatt
bruk av tog gjennom en opprusting. Men det aller viktigste for meg
er at man i disse vurderingene legger til grunn at man skal ha et minst
like godt tilbud for de reisende i dette området. 





                

  Statens vegvesen har ført forhandlinger
med ferjerederiene om rutetilbud i ferjesektoren. Det opplyses fra
Statens vegvesen at forhandlingene er vanskelige, og at det er stor
avstand mellom rederiene og de enkelte vegsjefer. Forhandlingene
er ennå ikke avsluttet, men stilt i bero.

Statens vegvesen har overfor departementet
tatt opp budsjettsituasjonen for ferjedriften. Høy oljepris
har gitt høyere drivstoffkostnader enn forutsatt i budsjettet.
Også andre forhold har ført til en ugunstig kostnadsutvikling
i ferjesektoren. Det gjelder bl.a. innføring av mineraloljeavgift. 

Budsjettsituasjonen oppleves som svært
stram. Jeg er også gjennom media kjent med at det fra mange
av de store ferjerederiene langs kysten vurderes til dels store endringer
i rutetilbudet, da det ikke har vært mulig å oppnå enighet
i forhandlingene mellom vegkontorene og rederiene om å videreføre
tilbudet fra 1999 innenfor disponible budsjettrammer. Jeg kan likevel
opplyse at det så langt ikke er gjennomført tilbudsreduksjoner.
Rutetilbudet for 1999 videreføres uendret, i første
omgang til 1. mai. 

Departementet har til vurdering de innspill
som er kommet fra Statens vegvesen om budsjettsituasjonen for ferjedriften.
Jeg ser i likhet med representanten Kongshaug at vi har kort tid
til å vurdere den aktuelle situasjonen. 

I budsjettet for 2000 ble det foreslått
at ferjetilbudet i 1999 i hovedsak skulle videreføres i
2000. Det ble likevel presisert i budsjettet at tilbudet vil være
avhengig av Vegvesenets forhandlinger med ferjeselskapene. Jeg legger
fortsatt til grunn at målsettingen om ferjetilbudet fra budsjettproposisjonen
for 2000 skal stå ved lag. Saken er viktig og tidskritisk
og har derfor høy prioritet. 

  Ferjetilbudet spiller en sentral rolle i samferdselen
i store deler av landet vårt, og det er selvsagt derfor
også et bredt engasjement rundt disse spørsmålene.

Jeg kan, uten å gå i detaljer
i forhold til det enkelte fylke, bekrefte at her er det snakk om
forholdsvis store beløp. Det er da naturligvis også årsaken
til at det er en problematisk situasjon.

Fra departementets side vil vi legge til grunn
at vi skal følge opp det som er sagt i budsjettproposisjonen
om ferjetilbudet, og jeg gjentar at vi ser dette som tidskritisk
og vil håndtere saken så snart som råd,
slik at vi kan gjøre det før forhandlingene avsluttes. 

  Jeg er glad for det som jeg oppfatter som
politisk støtte til nødvendige tiltak innenfor
dette området i den situasjonen vi er i.

Når det gjelder de mer langsiktige
spørsmål, har jeg merket meg representantens synspunkter,
som jeg vil ta med meg i det videre arbeid.





                

