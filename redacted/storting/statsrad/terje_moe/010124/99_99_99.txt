  I forbindelse med behandlingen av statsbudsjettet
bad Stortinget om at togtilbudet for 2000 ble videreført
for 2001. Samferdselsdepartementet og NSB BA inngikk den 19. desember
2000 en midlertidig avtale om kjøp av persontransporttjenester for
2001. I denne avtalen går det fram at togproduksjonen for
2000 vil bli videreført i 2001, justert for planlagte endringer
som følge av den oppståtte situasjonen med mangel
på lokomotivførere. Ruteplanen ble endret 7. januar
2001 slik at denne er tilpasset tilgangen på lokførere.

I vurderingen av hvor rutekuttene skulle tas,
har det vært lagt til grunn at færrest mulig reisende
skulle rammes, og at tilgjengelige lokomotivførere skulle
frigjøres og settes inn der togtrafikken er størst.

Det framtidige togtilbudet innenfor statlig
kjøp-området vil i første omgang bli
vurdert i forbindelse med forhandlingene om den permanente avtalen
for 2001, i neste omgang i forbindelse med forhandlingene mellom
Samferdselsdepartementet og NSB om ny rammeavtale om statlig kjøp
av persontransport for perioden 2002-2005. Da vil vi selvsagt vurdere
hvordan togtilbudet skal innrettes når lokførersituasjonen
igjen er under kontroll.

  Jeg har stor forståelse for de problemene
dette medfører, selv om man tar problemene der de er minst
i forhold til lokførersituasjonen. Det er klart at de som
rammes av dette, f.eks. i Gudbrandsdalen, har jo i og for seg ingen
føling med hvilke problemer man unngår et annet
sted. Problemene for dem som rammes i Gudbrandsdalen, er like store
helt uavhengig av årsaken til at dette skjer, så jeg
har stor forståelse for både den frustrasjonen
og den uroen som dette medfører.

Når det gjelder spørsmålet
om innretting av framtidige tilbud, er vi for tiden i forhandlinger
med NSB om avtale for 2001. I den sammenheng er det rimelig å trekke inn
konsekvensene av lokførermangelen også i Gudbrandsdalen.
De forhandlingene er imidlertid på et stadium der det ikke
er rimelig og riktig å kommentere dem konkret, men jeg
tar med meg synspunktene fra representanten Rudihagen inn i disse
forhandlingene.

  Jeg er helt enig med representanten Rudihagen
i at det er en helt sentral målsetting, og da må vi
nytte de virkemidlene som er mest hensiktsmessige, også på kommunikasjonssiden.
Det representanten Rudihagen sier rundt dette med alternative tilbud,
tar jeg med meg i forhold til forhandlingene, for forhandlingene
dreier seg nå ikke bare om tog i og med at man har denne
lokførermangelen. Så jeg tar med meg disse synspunktene
videre. Formålet vårt er jo å sørge
for et best mulig kommunikasjonstilbud både der folketettheten
er stor, og der avstandene er store.





                

