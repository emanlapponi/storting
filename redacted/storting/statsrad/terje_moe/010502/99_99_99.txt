 Planlegging av E16 mellom Wøyen og
Bjørum har i de siste ti årene skjedd med bakgrunn
i en miljørevisjon av tidligere godkjent kommunedelplan.
Statens vegvesen Akershus har utarbeidet et forprosjekt i flere
alternativ basert på tidligere plan, men med flere tunneler.
Skui Vel har lansert et alternativt forslag basert på en
lang tunnel fra Økri til Bjørum.

Formannskapet i Bærum har i vedtak
1. november 2000 bedt om at videre planlegging skulle skje i tråd
med godkjent kommunedelplan for Wøyen–Bjørum,
dog slik at linjeføringen følger Skui Vels forslag
i tunnel gjennom terrengets høyeste punkter. Vegvesenet
har tatt med en tilpasset versjon av Skui Vels forslag i den videre
planleggingen, som også er tilpasset godkjent kommunedelplan. 

Det opprinnelige forslaget fra Skui Vel vil
føre til høyere anleggs- og driftskostnader og
avviker dessuten vesentlig fra godkjent kommunedelplan. Dette kan
medføre krav om full konsekvensutredning, noe som vil føre til
forsinket gjennomføring av prosjektet.

Flere løsninger blir nå vurdert.
Endelig valg vil bli gjort av Bærum kommune, etter plan-
og bygningslovens bestemmelser.

  Etter mine informasjoner er det slik at vegsjefen
har tatt med seg denne planen i sin planlegging, og at hovedpunktene
i planen nå er med i forhold til de forslag vegsjefen presenterer
i reguleringsplansammenheng. Identisk med velets plan er det – så vidt
jeg har fått opplyst – ikke, men de vesentligste punktene
er med. 

Det som er viktig, er selvsagt å få til
to ting. Det ene er å få en linjeføring
og en plan som man er tilfreds med lokalpolitisk, og selvfølgelig
også de som bor i området, samtidig som det haster
veldig med å få gjort noe med E16. Da må vi
kombinere dette med at vi må forholde oss til plan- og
bygningsloven. Og da er det selvsagt slik at det er ønskelig å unngå full
konsekvensutredning, fordi det vil ta en god del tid. Det er alle
disse hensynene vegsjefen samtidig forsøker å hensynta. 

I siste runde vil det jo også være
slik at det er kommunestyret i Bærum som skal
vedta reguleringsplanen, og er det da slik at man ikke har tatt
hensyn til kommunen, vil det helt klart komme fram i den sammenheng. 

  Det er nesten oppsiktsvekkende å be
om at man utreder en plan som forutsetter en ny konsekvensutredning,
for det vil ta ytterligere to år. Og jeg er uhyre opptatt
av at vi får gjort noe med forholdene rundt E16, fordi
befolkningen der bl.a. gjennom aksjoner har markert at de ønsker
hurtig framgang i dette prosjektet. Vi må klare å kombinere
det med å ta med oss de vesentligste hensynene i den planen
som Skui Vel har lagt fram, i den hensikt at vi kan få oppslutning om
planen i kommunestyret. Det har vegsjefen lagt opp til. Jeg har
tillit til at han også legger det til grunn i det videre
arbeidet fram mot behandlingen av reguleringsplanen, med sikte på at
vi skal få en god løsning i dette området.





                

  I sluttfasen av arbeidet med Nasjonal transportplan
2002-2011 reiste Jernbaneverket tvil om lønnsomheten ved
og tidspunktet for flytting av godsterminal fra Brattøra
til Leangen. Samferdselsdepartementet valgte i transportplanen å legge
til grunn at godsterminalen skulle flyttes, men varslet om at Jernbaneverket
skulle gjøre en fornyet vurdering av prosjektet, i nært
samarbeid med Statens vegvesen og Trondheim kommune.

I den fornyede vurderingen konkluderte Jernbaneverket
med at tidspunkt for investering i ny terminal på Leangen
bør utsettes og tas opp til ny behandling i revisjonen
av Nasjonal transportplan 2006-2015. Jernbaneverket mener at det
ut fra en isolert jernbanefaglig vurdering ikke er rasjonelt å bygge
ny godsterminal nå, så lenge kapasiteten
på Brattøra anses tilfredsstillende, og sett i
sammenheng med andre høyt prioriterte oppgaver for jernbanen.
Jernbaneverket understreker imidlertid at Leangen fastholdes som
lokaliseringsvalg.

Flytting av godsterminalen må ses
i sammenheng med byggingen av Nordre avlastningsveg i Trondheim.
Den foreslåtte vegløsningen forutsetter at jernbanespor
som frigis på Brattøra ved flytting av godsterminalen,
skal benyttes til vegtrasé. Når en skal vurdere
valg av løsninger, kan en derfor ikke betrakte godsterminalen
isolert, slik det er gjort i den SINTEF-rapporten som er bakgrunnen for
representanten Djupedals spørsmål. Av den nevnte fornyede
vurderingen framgår at en utsettelse av flyttingen vil
gi merkostnader for Nordre avlastningsveg i størrelsesorden
220 mill. kr ved valg av en midlertidig vegløsning.
Jeg mener at en slik fordyring av prosjektet for å kunne
utsette investeringen i ny godsterminal, er dårlig samfunnsøkonomi.

Jeg vil også peke på at det
vil være svært uheldig for Trondheim kommune dersom
det oppstår usikkerhet rundt flyttingen av godsterminalen
og gjennomføringen av Nordre avlastningsveg, som er det
viktigste miljø- og byutviklingsprosjektet i Trondheimspakka.

På denne bakgrunn bad Samferdselsdepartementet
i brev av 25. april 2001 om at Jernbaneverket ved endelig fastsettelse
av sitt handlingsprogram for perioden 2002-2011 legger inn midler
til bygging av ny godsterminal på Leangen i henhold til
de opprinnelige forutsetninger i Nasjonal transportplan.

  Det framgikk ikke av mitt svar at jeg sa at
godsterminal på Leangen vil være ulønnsom.
Det framgikk derimot av mitt svar at Jernbaneverket har
gitt uttrykk for at den ikke er lønnsom 

nå

. Derimot
er det åpenbart at Brattøra har begrensninger over
tid. Det er ingen tvil om at hvis man virkelig vil satse på å få gods
fra veg over på bane, må man satse på knutepunkter.
Man må satse på utvikling av terminaler så vel
i Trondheim som andre steder. Det er dette det dreier seg om. 

Det har vært en lang fight i Trondheim,
og det er åpenbart at den fighten ikke er slutt. Det har
også preget bl.a. kommunevalget. Jeg legger til grunn at
det er lokalpolitisk avklart at godsterminalen skal lokaliseres
til Leangen. Jeg er ikke i tvil om at det å bygge
en godsterminal i Trondheim vil over tid styrke jernbanetransporten.
Jeg ser det slik at dersom man ikke tar sikte på å gjøre
det, vil det motsatte skje, og jeg trodde jeg hadde en forbundsfelle
i Sosialistisk Venstreparti i å utvikle dette. Tidspunktet
må ses i lys av Nordre avlastningsveg, og jeg er redd for
at en utsettelse er en varig utsettelse. Derfor må vi velge,
og vi må velge det samfunnsøkonomisk beste.

  Det jeg sa i mitt hovedsvar, er at det er
samfunnsøkonomisk ulønnsomt å vente med å bygge
terminalen, fordi det vil fordyre vegprosjektet Nordre avlastningsveg,
som det for øvrig er bred oppslutning om. For øvrig
gleder det meg at vi er enige om at det skal bli en terminal i Midt-Norge. 

Så sier representanten Djupedal at
begrensningene på Brattøra ligger et stykke fram
i tid. Jeg er helt sikker på at representanten Djupedal
vet bedre enn meg hvor lenge man har diskutert lokalisering av godsterminal
for jernbanen i Trondheim. Hvis man skal bruke den tiden man hittil
har brukt for å komme fram til Leangen, på å komme
fram til et alternativ, blir det neppe i vår tid. Jeg tar sikte
på å gjøre noe med jernbanetransporten
i vår tid, og da ser jeg at dette er veien å gå nå,
både for Jernbanen totalt sett på lengre sikt
og også samfunnsøkonomisk sett på kortere
sikt.





                

  I rammeoverføringene til fylkeskommunene
blir utgifter knyttet til lokal rutedrift fordelt etter seks kriterier,
herunder  «antall kilometer rutenett til sjøs».
I spørsmålet vises det til at dette kriteriet
bidrar til å diskriminere sjøruter i sentrale strøk
med mange passasjerer. Etter min mening bør en se på den
samlede virkningen av alle kriteriene, da de ulike kriteriene drar
i ulik retning. Som eksempel kan jeg vise til kriteriet  «antall
innbyggere», som i dette tilfellet trekker i en annen retning
enn det forhold som blir påpekt i spørsmålet.

Representanten Lind spør om jeg vil
bidra til mer kollektivtransport på Oslofjorden. Som kjent
er ansvaret for driften av lokale ruter i vårt system tillagt
fylkeskommunene. Jeg må derfor be om forståelse
for at jeg ikke kan ta stilling til spørsmål som
angår konkrete rutestrekninger. Staten har imidlertid et
ansvar for å sikre fylkeskommunenes økonomi, slik
at de blir i stand til å gi befolkningen et tjenlig kollektivtilbud.
Jeg vil i denne sammenheng vise til den styrkingen av kommuneøkonomien
som denne regjeringen har bidratt til.

Når det gjelder kriteriene som inngår
i rutedelen av kostnadsnøkkelen for rammeoverføringene
til fylkeskommunene, varslet Regjeringen i kommuneøkonomiproposisjonen
for 1997 at den ville sette i gang utredningsarbeid på dette
området. En orientering om status og videre framdrift i
dette arbeid vil bli gitt i kommuneproposisjonen 2002.

  Jeg vil gjenta fra mitt hovedsvar at i den
proposisjonen som ble bebudet rundt kommuneøkonomiproposisjonen
2002, vil vi komme med status omkring dette arbeidet som ble igangsatt etter
varslingen i 1997. Det vi tar sikte på i dette arbeidet videre,
er å innrette all kollektivstøtte slik at man
får flest mulig over på kollektive transportmidler.
Vi må altså kort og godt gå gjennom alle
støtteordningene med sikte på å innrette
dem slik at vi stimulerer til å hente nye passasjerer,
og ikke minst sørge for å frakte de nåværende passasjerene
på en god måte, enten gjennom å forbedre eksisterende
ruter eller gjennom å legge opp ruter slik at man nettopp
når dette målet. Selvsagt vil dette være
spesielt viktig i de mest folkerike områdene våre,
og det er jo ikke minst dette området. 





                

  Årsaken til at NSB i en kort periode har kjørt
buss istedenfor lokaltog mellom Rena og Hamar, har sammenheng med
at togekspeditører som i dag brukes for å styre
trafikken på Rørosbanen, for en kortere periode
måtte flyttes over til Dovrebanen for å styre
trafikken på strekningen Jessnes–Rudshøgda
mens signalanlegget på Brumunddal stasjon har vært
ute av drift. Fra og med i dag – 2. mai – kjøres
alle tog på Rørosbanen i henhold til
ruteplanen for strekningen. 

Som varslet i St.meld. nr. 46
for 1999-2000 Nasjonal transportplan 2002-2011 vil departementet
i samband med inngåelse av ny rammeavtale med NSB BA foreta en
nærmere vurdering av statens kjøp av persontransporttjenester
for region- og lokaltog for perioden 2002-2005. I den sammenheng
vil det også være naturlig å se på hvilke
strekninger buss kan være et godt alternativ for, i forhold
til tog.

  La meg først understreke at selv
om NSB i en periode har satt inn buss, vil det i seg selv ikke være
en argumentasjon for å legge om fra tog til buss. Det må være
en total gjennomgang av hva som er mest tjenlig for passasjerer
og for samfunnet, når man skal beslutte hvorvidt man skal
transportere mennesker med tog eller med buss. 

Men under alle omstendigheter er det mitt mål
at vi må få flest mulig mennesker over fra privatbil
til kollektivtransport. Jeg ser gjerne at vi kan bygge på toget,
men det er åpenbart at som et alternativ til privatbilen
er bussen langt å foretrekke, idet det er best å få folk
over på kollektivtransport, både av hensyn til
miljø og ikke minst av hensyn til trafikksikkerhet og dermed
passasjerene selv. 

  Det er særdeles krevende å bekrefte
snev av realisme, for det må nesten være slik
at enten er det riktig, eller så er det ikke riktig. 

Men jeg vil bekrefte at vi vil gå inn
og se nettopp på kostnadene. Det er en viktig side ved
det, likeså vel som det er en viktig side å se
på hva som tjener passasjerene for at vi skal få fram
den totalitet som vi vil ha, nemlig et godt kollektivtilbud som
folk vil bruke. Da er det også om å gjøre
at vi bruker pengene på den beste måten. 

Men jeg vil føye til at det er i og
for seg ikke noe mål i seg selv å bruke minst
mulig penger til kollektivtransport. Målet må være å få flest
mulig til å reise kollektivt, og da på en bekvem,
god og effektiv måte. Det må være hovedmålet,
ikke nødvendigvis å bruke minst mulig penger. 





                

 Statistikken for 1. kvartal
i år, som er den sist tilgjengelige, viser en liten økning
i antall kjøretøy for dette ferjesambandet sammenliknet
med samme periode i fjor. Rederiet har registrert at 0,7 pst.
av kjøretøyene ikke kom med første avgang.
I ferjesamband som dette er målet å avvikle trafikken
med mindre enn 3 pst. gjenstående kjøretøy.

For i år har rederiet og Statens vegvesen
avtalt en mindre økning i rutetilbudet fredager–søndager
fra 1. mai og resten av året. Verken denne eller
andre anbudskontrakter Vegvesenet har med rederiene, hindrer tilpasninger
i rutetilbudet når trafikken endres. Anbudskontrakter hindrer
heller ikke skifte av ferje dersom endringer i trafikken gjør
dette nødvendig.

  La meg først si at hva som skjedde
den 25. april, har jeg forsøkt å bringe
på det rene, men det er faktisk slik at fordi det var veldig mange
som var opptatt nettopp med å åpne Trekantsambandet,
har det rett og slett ikke vært tid til å få fram svarene
på hva som skjedde den dagen. Jeg vil gjerne komme tilbake
til det hvis det er noe spesielt.

Så til representantens konkrete spørsmål.
Ja, det er mulig både å rokere ferjer og endre
rutetilbudet, men det må da selvfølgelig være
ut fra en konkret vurdering av hvor mange som har stått
igjen – som jeg sa i mitt hovedsvar, 1. kvartal
0,7 pst. Men det er åpenbart at vegkontoret både
må og skal følge utviklingen fremover, og jeg forutsetter
at vi også får fram den informasjonen jeg her gir,
at det er mulig med den type fleksibilitet og rokeringer.

  Etter at Stortinget fattet sitt vedtak 4. november  1996
om videre planlegging av Ringeriksbanen, har Jernbaneverket gjennomført en
omfattende og grundig hovedplanutredning for to korridorer for Ringeriksbanen:
over Kroksund og via Åsa.

Jernbaneverket opplyser at planarbeidet har
fulgt plan- og bygningsloven hva angår krav til åpenhet,
informasjon, samarbeid, medvirkning og høringsprosesser. Når
det gjelder kvalitetssikring, er dette gjennomført for trafikkprognosene,
kostnadsoverslagene og de samfunnsøkonomiske analysene.

På bakgrunn av kvalitetssikringen
av kostnadsoverslagene og de samfunnsøkonomiske beregningene
ble det høsten 2000 foretatt en revisjon av nytte-kostnadsberegningene.
Ytterligere gjennomgang av materialet vil bli gjennomført
før saken fremmes for Stortinget.

Sett på bakgrunn av det omfattende
utredningsarbeid som er gjennomført, inklusive Jernbaneverkets
selvpålagte eksterne kvalitetssikring og at selve prosessen
er gjennomført i henhold til plan- og bygningsloven, er Samferdselsdepartementet
så langt av den oppfatning at saken er tilstrekkelig belyst
til at det nå kan tas stilling til hvilken trasékorridor
som skal legges til grunn for det videre arbeid med Ringeriksbanen.

  Etter min oppfatning er det viktig å avklare
korridor og trasé for Ringeriksbanen, nettopp fordi man
her skal gi de omkringliggende kommuner grunnlag for en god arealplanlegging,
og det er åpenbart at den båndleggingen av arealer
som vi opplever så lenge det er uavklarte forhold rundt
Ringeriksbanen, på ingen måte er av det gode for kommunene.
Derfor er det viktig og riktig å avklare traseen. 

Så er det også riktig og
viktig å legge denne jernbanestrekningen inn i prioritet
i forhold til de øvrige utfordringene vi har. Og vi har
da, som tidligere meddelt, kommet til at den skal legges inn i prioritet
etter utbyggingen av dobbeltspor til Asker. Jeg vil også understreke at
selv om det kan synes forholdsvis langt fram til disse er ferdige,
om snaut ti år, tror jeg det er viktig å ha planleggingen
i gang også på Ringeriksbanen. 

  Som tidligere varslet, vil vi komme til Stortinget
med oppfølging av Groth-kommisjonen etter Åsta-ulykken
og i den sammenheng gi Stortinget et bredt grunnlag for drøfting
av sikkerhetsspørsmål på jernbanen både
i et kortsiktig og i et lengre perspektiv. Samtidig er langsiktige
investeringer noe av det viktigste vi kan gjøre i forhold
til jernbanens sikkerhet, idet nye, gode jernbanestrekninger vil
medføre at vi hever sikkerhetsnivået på banene
generelt. Så dette er på lengre sikt i og for
seg ikke et motsetningsforhold. Vi må satse på en
del kortsiktige sikkerhetstiltak nå, men på lengre
sikt vil satsing på investering i nye jernbanestrekninger
i seg selv være et godt sikkerhetstiltak, ikke minst i
forhold til å bringe enda flere mennesker over fra veitrafikken
til jernbanetrafikken.





                

