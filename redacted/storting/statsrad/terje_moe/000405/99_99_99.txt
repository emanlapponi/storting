  Innledningsvis vil jeg peke på at
det i forbindelse med etableringen av NSB BA ble lagt til grunn
at selskapets godsvirksomhet skal drives etter bedriftsøkonomiske
prinsipper uten offentlig tilskudd. Dette innebærer at
NSB Gods må få anledning til å tilpasse
seg markedets krav til både transportløsninger
og pris for å kunne konkurrere med bil- og båttransport.
Jeg ser det som viktig at NSB Gods utnytter sine markedsmessige
fortrinn, dvs. innen markedssegmentet transporter med store volumer
over lange avstander. Dette er for øvrig en strategi som
Stortinget tidligere har gitt sin prinsipielle tilslutning til,
senest i forbindelse med behandlingen av St.meld. nr. 19 for 1998-99
Om NSB BAs økonomi.

Jeg har fått opplyst fra NSB at bedriftene
ViaCon as og Pecor AS på Matrand ikke lenger kan betjenes
ved tradisjonell vognlast på sidespor. Dette har sammenheng med
at volumene er for små til at det kan forsvare kostnadene
et slikt opplegg krever med hensyn til ekstra skiftelokomotiver
og personell. NSB vil overfor disse kundene komme med tilbud om
et nytt transportopplegg basert på container eller semitrailer
som løftes på tog. Ved en slik løsning
vil disse transportene kunne inngå i NSBs nettverk av togpendlere
og dermed kunne tilbys til markedspris.

  Jeg har ingen forutsetninger for å kunne
vurdere nøyaktig hvilket kvantum som er nødvendig
for at det skal være bedriftsøkonomisk forsvarlig
for NSB Gods å ha en ordning med eget opplegg med skiftelokomotiver
og personell. Jeg har derimot tillit til at bedriften NSB BA gjør
de nødvendige vurderinger av dette og tilbyr det som er
forsvarlig ut fra hva markedet ellers tilbyr. Jeg vil også vise
til at NSB Gods akter å gi et tilbud som også innebærer
togtransport, dog i en kombinasjon med biltransport.

  Jeg er helt enig med representanten i at målet
klart er å få mer gods over på bane.
Dermed er det også viktig at NSB utvikler transportløsninger
som er hensiktsmessige, og som kan gi disse kombinasjonsmulighetene
som jeg nevnte. Jeg håper at det skal skje i nær
framtid, slik at disse bedriftene kan få tilfredsstilt
sitt transportbehov på en skikkelig og god måte.





                

  Spørsmålet som spørreren
tar opp, er høyst relevant og alvorlig, noe vi fikk en
kraftig påminnelse om etter ulykken som skjedde i natt
på Lillestrøm stasjon.

NSB er pålagt å stille krav
til brannsikkerhet for eget materiell. Dette er basert på internasjonale
retningslinjer og ble siste gang oppdatert før den formelle
delingen mellom NSB og Jernbaneverket i 1996. Disse brannkravene
er beregnet på nytt og ombygd materiell.

Generelt er det derfor strengere krav til brannsikring av
nytt materiell enn de krav gammelt materiell ble godkjent i henhold
til.

Gjøvikbanen trafikkeres med elektriske
lokomotiver og hovedsakelig B3-vogner, som er bygd for mer enn 30 år
siden. Dette materiellet ble bygd om og oppgradert i 1970-årene
etter datidens krav. B3-vognene har hatt en god driftshistorikk
med hensyn til brann. De øvrige vognene som trafikkerer
Gjøvikbanen, er nyere og har samme eller bedre standard
enn B3.

Statens Jernbanetilsyn har for sin del opplyst
at endrede brannkrav – på samme måte
som på andre områder i samfunnet som eksempelvis
elektriske anlegg i hus – ikke er gitt tilbakevirkende
kraft.

Det omtalte B3-materiellet er planlagt faset
ut av driften de nærmeste årene i takt med materiellfornyelsen
i NSB.

Jeg er for øvrig kjent med at NSB
nå gjør en systematisk gjennomgang av materiell
med hensyn til brannsikkerhet. I henhold til NSBs planer vil det
i løpet av en toårsperiode bli foretatt en fornyelse
og utskifting av materiellparken som medfører at persontransportmateriellet vil
være nytt eller ha gått igjennom en brannteknisk
vurdering i forbindelse med oppgradering.

  Som jeg sa i mitt hovedsvar, er forskriftene
ulike, fordi man forholder seg til forskriftene på det
tidspunkt materiellet ble bygd eller oppgradert.

Jeg kan bekrefte at dette arbeidet har høy
prioritet. Det er en tragisk kjensgjerning at vi har fått
alvorlige påminninger i løpet av dette året
om dette arbeidets nødvendighet. Vi vil følge
utviklingen på dette området svært nøye
og påse at utskiftingen skjer i henhold til planer så raskt
som råd er.

  Jeg vil først presisere at det 

er

 strenge krav til sikkerhet, og at jeg
har tillit til at NSB følger opp kravene til sikkerhet
for sitt materiell.

Når det gjelder de forskrifter som
her var omtalt, er de, så vidt jeg vet, ute til høring.
De nærmere vurderinger vil bli foretatt når denne
høringen er avsluttet.





                

  E6 går gjennom et større
boligområde på nevnte strekning. Strekningen trafikkeres
daglig med ca. 60 000 kjøretøy og med
en hastighet på 80 km/t. Det medfører
at boligene nær vegen utsettes for høye støynivåer.
Også boliger lenger vekk fra vegen utsettes for støy
som følge av de topografiske forholdene. Det er gjennomført
avbøtende tiltak med støyskjermer på strekningen,
men fortsatt utsettes mange for støy fra E6.

Jeg har fått opplyst fra Vegdirektoratet
at Statens vegvesen Oslo har startet et utredningsarbeid hvor det
vurderes tiltak både på kort og lang sikt for å redusere
de problemene trafikken skaper for boligområdet. Boligene som
har de høyeste støynivåene, dvs. over
tiltaksgrensen i grenseverdiforskriften etter forurensningsloven,
vil få tilbud om fasadeisolering.

  Jeg vil gjerne bekrefte – eller kanskje
rettere sagt erkjenne – at det i høyeste grad
også er stamveger i Oslo. 

Når det gjelder representanten Odd
Einar Dørums konkrete spørsmål om tunnel,
er det meg bekjent ikke foretatt noen konkrete vurderinger av det.
Derfor har jeg på det nåværende tidspunkt
ikke ytterligere kommentarer til det, annet enn at vi på støysiden
vil komme tilbake til problemstillingen i Nasjonal transportplan,
når den legges fram.

  Samferdselsdepartementet har delegert takstmyndigheten
til Vegdirektoratet, med virkning fra 1. mars 1991. Samferdselsdepartementet
uttrykte i brev av 5. februar 1991, i forbindelse med delegeringen,
at det vil være et siktemål å få tilpasset
takst- og rabattsystemene ved tidligere vedtatte prosjekter til
retningslinjene så langt økonomien i prosjektet gjør
dette forsvarlig. 

Det er gjort et skille mellom ferjeavløsningsprosjekter og
andre prosjekter med hensyn til betaling for passasjerer. Hovedregelen
er at passasjerer skal fritas for betaling. I ferjeavløsningsprosjekter
kan imidlertid passasjerbetaling innføres dersom det foreligger
lokal enighet om dette og økonomien i prosjektet er avhengig
av slik betaling.

Det generelle rabattsystemet for person- og
kjøretøytakster i ferjeavløsningsprosjekter
bygger på ferjetakstregulativets system. Dette
har imidlertid et omfattende og komplisert rabattsystem, knyttet
til persontakster og honnørrabatt. Erfaringer fra eksisterende
bompengeprosjekter viser at omfattende takst- og rabattsystemer
kan medføre betydelige trafikkavviklingsproblemer, med
de kostnader som det innebærer. Videre vil bompengeselskapenes
innkrevingskostnader øke ved kompliserte systemer. I tillegg
vil rabattordninger kunne føre til svakere inntjening i
mange prosjekter. På bakgrunn av dette har det vært
et ønske om å forenkle takstsystemet ved bompengeprosjekter.

Ut fra takstdelegeringen og retningslinjene
fra Stortinget har Vegdirektoratet utarbeidet håndbok nr.
199, «Takstretningslinjer for bompengeprosjekter på offentlig veg».
Disse takstretningslinjene skal legges til grunn ved alle nye prosjekter.
Det er også en målsetting å få revidert
takst- og rabattsystemet ved flest mulig av de eksisterende prosjektene.
Med bakgrunn i ønsket om forenkling slår takstretningslinjene
fast at det ikke gis honnørrabatt, rabatt til vernepliktig
personell eller sivile tjenestepliktige.

Når det i spørsmålet
vises til bortfall av honnørrabatt i 1999, er ikke dette
en ny generell ordning. Jeg er imidlertid kjent med at Vegdirektoratet
fra 1. juli 1999 godkjente nye takster og rabattsystemer i bompengesambandet Ålesund–Ellingsøya–Valderøy–Giske–Godøy
i Møre og Romsdal, fordi takstene ikke var i henhold til
håndbok nr. 199. En av konsekvensene av dette var at det
ikke lenger ble gitt honnørrabatt. Prosjektet i Ålesund
var inntil i fjor sommer det eneste prosjektet i landet som hadde honnørrabatt.

Jeg har ingen planer om å revidere
de retningslinjene jeg har vist til med hensyn til honnørrabatt
i ferjeavløsningsprosjekter.

  Som jeg sa i mitt hovedsvar, var bompengesambandet
Ålesund–Ellingsøya–Valderøy–Giske–Godøy
det eneste som praktiserte honnørrabatt inntil sommeren
1999. Det skjedde altså ingen generell endring av takst-
og rabattsystemet sist sommer. Dersom man nå igjen skulle
innføre slik honnørrabatt, ville det
ikke være å ta bort en ordning, men å innføre
en ordning som antagelig ikke bare kunne gjelde dette ferjesambandet,
men måtte ha mer generell virkning.

  Som jeg også var inne på i
mitt hovedsvar, må en når det gjelder takstsystemer,
foreta en avveining mellom hensynet til brukerne, trafikkforholdene
og økonomien. Det er denne avveiningen som har ligget til
grunn for de retningslinjene vi nå praktiserer. 

Når det gjelder spørsmålet
om Arbeiderpartiet har planer om å ta bort øvrige
rabattordninger, kan jeg vise til at regjeringen Bondevik fremmet
tanker om dette i forbindelse med budsjettet for 2000. Da ble det
avvist, og vi har ingen planer om å gå bort fra
dette budsjettforliket.





                

  Den varslede fjerningen av én av
tre ferjer i Finnøysambandet har sin bakgrunn i uenighet
mellom staten og fylkeskommunen om fylkeskommunal betaling for riksvegferjers
anløp av fylkesvegkaier. 

Finnøysambandet er et såkalt
blandet samband, der riksvegferjene betjener både riksveg-
og fylkesvegkaier. Saken gjelder nærmere bestemt at fylkeskommunen gjennom
flere år har betalt mindre for anløp av fylkesvegkai
enn det de generelle retningslinjene for slik betaling fra 1989
tilsier. Dette er retningslinjer som alle fylkeskommuner i lignende
situasjon som Rogaland må innrette seg etter. Statens vegvesen
har etter at det i 1998-99 gjennomgikk beregning av betaling i henhold
til retningslinjene, tatt opp spørsmålet om riktig
betaling med fylkeskommunen. Dette har ikke lykkes. Vegvesenet har
deretter varslet at ferjetilbudet i Finnøysambandet ville
bli redusert fra 1. april 2000 om ikke fylkeskommunen økte
sin betaling. Av praktiske årsaker har departementet pålagt
Statens vegvesen å videreføre tilbudet i Finnøysambandet
til 1. juli uten økning i den fylkeskommunale betalingen.
Etter den tid må imidlertid de generelle retningslinjene
for betaling til Statens vegvesen for riksvegferjers anløp
av fylkesvegkai legges til grunn i Finnøysambandet. Dersom
ikke fylkeskommunen da øker sin betaling, vil det måtte
gjennomføres rutereduksjoner i fylkesferjedriften
i Finnøysambandet.

  Jeg er glad for at vi har en felles forståelse
av de vilkår fylkesvegsambandene må være
underlagt.

Når det gjelder spørsmål
knyttet til revidert nasjonalbudsjett, er det vanskelig for meg å komme
inn på konkrete forhold i så måte. Men
vi er selvsagt vel kjent med den kostnadsøkningen som har
skjedd med hensyn til båt- og ferjetrafikk, bl.a. av de årsaker
som representanten Meltveit Kleppa viste til. 

Jeg vil for øvrig også vise
til det svar som jeg avgav i spørretimen for en uke siden
vedrørende ferjenes økonomi, nemlig at vi vil
vurdere situasjonen med det aller første.

  Foruten at Rogaland er et ferjefylke, er det
også et fylke som har stor vekst og stort vekstpotensial,
ikke minst for nye deler av næringslivet.

Jeg er aldeles enig i at en næringsvekst
i distriktene er sterkt avhengig av gode kommunikasjoner. Det vil
vi ha med oss i forhold til revidert nasjonalbudsjett, men ikke minst
vil vi ha det med oss når vi legger fram Nasjonal transportplan.





                

