  Ved gjenåpningen av Rørosbanen
etter togulykken 4. januar 2000 ble fjernstyringen
av Rørosbanen tatt ut av bruk, og sikkerheten ved togframføringen
ble ivaretatt av togekspeditører på den enkelte
stasjon. 

Fra Statens Jernbanetilsyn har jeg fått
opplyst at det var meningen at denne driftsformen skulle benyttes
inntil «Delvis utrustet ATC» – D-ATC,
tidligere ATS – var montert og satt i drift. 

Imidlertid anbefalte den regjeringsoppnevnte
kommisjonen etter Åsta-ulykken i sin rapport av 6. november 2000 at
det gjennomføres en total reengineering, en konstruksjonsgjennomgang,
av sikringsanleggene på Rørosbanen før
anleggene blir satt i normal drift, og før D-ATC blir installert.
Dette arbeidet er igangsatt i Jernbaneverket under tilsyn av Statens
Jernbanetilsyn. Arbeidet er planlagt sluttført 15. mai 2001,
og Jernbanetilsynets godkjenning vil kunne foreligge etter normal
saksbehandlingstid. 

Så lenge fjernstyringen er slått
av hos togledelsen på Hamar, har ikke lydalarmen noen funksjon.
D-ATC vil også ha begrenset verdi ved dagens driftsform.
Det er dialog mellom Jernbaneverket og Statens Jernbanetilsyn
for å vurdere en forsering av deler av arbeidet, og jeg
har fått opplyst at dette arbeidet har prioritet både
hos Jernbaneverket og Statens Jernbanetilsyn.

Det vil ikke være riktig av meg å gå inn
og overprøve den sikkerhetsmessige siden av denne saken,
men jeg forutsetter at Jernbanetilsynet som departementets fagorgan
for sikkerhet følger dette nøye. Det viktigste
for meg er at sikkerheten blir ivaretatt, og jeg er sikker på at Jernbaneverket
og tilsynet gjør det som er mulig og nødvendig
for å få anlegget i drift så snart som
mulig. 

  Som jeg sa i mitt hovedsvar, er tidsbruken
her først og fremst et resultat av de anbefalinger som
kommisjonen etter Åsta-ulykken la på bordet. 

For meg er det en selvfølge at disse
anbefalingene følges, ikke minst nettopp av respekt både
for de etterlatte, for de overlevende og også for selskapet.
Dermed er det at vi kan få et system som har bred tillit,
viktigere for meg enn tidsmomentet, selv om jeg selvsagt ønsker
at dette skal skje hurtigst mulig. 

Når det gjelder spørsmålet
om hvor mange tiltak som er gjennomført, er det riktig
at det er sikkerhetsmessige tiltak som fortsatt er under arbeid.
Det er også mulig å kategorisere disse på ulik
måte. Men det gir ikke nødvendigvis et godt, representativt
bilde å operere med f.eks. tall som    17 av 41. Det er
tiltak under arbeid. Det er nødvendig å forsere
sikkerhetsarbeidet. Det gjøres også, både
i Jernbaneverket og ikke minst under ledelse av tilsynet. 

 Det er umulig å være uenig
med representanten Bredvold i det som er hans konklusjon, nemlig
at slike anlegg som kunne bedret sikkerheten og på den
måten ført til at vi ikke hadde fått
den tragiske ulykken, naturligvis burde vært på plass. Når
så ikke er tilfellet, er det helt nødvendig å ha
en manuell styring som er av en slik kvalitet og en slik art at den
både har tillit og selvsagt innfrir Jernbanetilsynets krav.
Da er jeg oppmerksom på at det medfører kostnader
i form av personell. Men her er valget for så vidt enkelt.
Enten må vi være villige til å ta disse
kostnadene, eller så kan vi ikke trafikkere banen under
de rådende forhold. Vi har valgt å ta disse kostnadene.
Det mener jeg er et riktig valg i den situasjonen vi nå engang
er i.





                

 Det har i flere år pågått
arbeid med fornying av ferjene i riksvegsambandene for å skaffe
sikrere, mer effektive og miljøvennlige ferjer. Utviklingen
av gassferja M/F «Glutra» er det mest omfattende
og så langt – etter Vegdirektoratets vurdering – det
mest vellykkede av disse prosjektene. Også prosjekter med
elektrisk drevne ferjer, kabelferje og utvikling av middels hurtiggående
ferjer er interessante utviklingsprosjekter som må nevnes
i denne sammenhengen.

Jeg ser positivt på at det arbeides
med utvikling av nye prosjekter. Ut fra en transportmessig vurdering
er det likevel viktig å understreke at investering i nye
ferjetyper også vil måtte tilpasses behov for
fornying av eksisterende flåte og de økonomiske
rammer som er stilt til disposisjon for investeringer i ferjeflåten.
Som kjent foreslo Regjeringen i budsjettforslaget 2001 å prioritere
stamveg- og viktige distriktssamband i 2001. Stortinget hadde ingen
merknader til dette. Også i Nasjonal transportplan tilrås
det å skifte ut gamle ferjer i distriktssamband. I tillegg
må dessuten nevnes at en ikke uvesentlig del av investeringene
i 2001 vil måtte brukes til investeringer i eksisterende
ferjer for å bedre miljø og sjøsikkerhet. Også framover
vil det trolig måtte brukes store summer på opprusting
av eksisterende ferjeflåte.

Vegdirektoratet opplyser at ferjetilbudet Stavanger–Tau
er godt når det gjelder kapasitet, åpningstid
og frekvens. En eventuell investering i hurtigferje vil være
fordelaktig for trafikantene på grunn av redusert reisetid. Dersom
hurtigferjer kan erstatte deler av hurtigbåttilbudet på samme
strekning, vil dessuten fylkeskommunen kunne spare utgifter ved å redusere
hurtigbåttilbudet. Statens utgifter til riksvegferjedrift
vil på den annen side øke. Bare ombygging av ferjekaiene
er kostnadsregnet til om lag 12 mill. kr.

Vegdirektoratet har på ny vurdert
behov for investeringer i riksvegferjedrifta de nærmeste årene,
og har sett på situasjonen i sambandet Stavanger–Tau
spesielt. Konklusjonen er at stamvegsamband med kapasitetsproblemer
og distriktssamband med små og eldre ferjer må prioriteres. 

Eventuell bruk av katamaranferjer av typen
Ferry Cat 120 må vurderes i forhold til behov mv. i de
aktuelle ferjesambandene. Med de økonomiske rammer
som er stilt til disposisjon og med eksisterende behov for investeringer i
riksvegferjedrifta, ser jeg det som vanskelig å gi Statens vegvesen
pålegg om å medvirke til en snarlig realisering av
hurtigferjer til sambandet Stavanger–Tau på bekostning
av andre samband, men jeg gjentar at jeg ser svært positivt
på utviklingen av nettopp ferjetypen.

  Det er for så vidt to spørsmål
vi diskuterer her. Jeg ser sammenhengen – ved å realisere
et ferjeprosjekt Stavanger–Tau og da bruke denne ferjetypen,
kan man gjennom dette oppnå både fordeler med
andre kommunikasjonsmidler og med utviklingspotensialet i denne
ferjen. Men tross alt er vi nødt til samtidig å se
om det kan gjøres uten å forrykke prioriteringen – hvor
det er riktig å sette inn nytt ferjemateriell – altfor
sterkt. Der synes jeg det er vanskelig å foreta en så sterk
omprioritering som man må gjøre dersom man umiddelbart
skal sette inn nytt materiell mellom Stavanger og Tau. 

Jeg vil imidlertid likevel se nærmere
på hvordan vi kan bidra til utvikling av ferjetypen, og
selvsagt skal jeg heller ikke ha noe imot en ytterligere kommunikasjon med
Rogaland fylkeskommune og herunder eventuelt et møte med
fylkesordføreren. 

  Jeg kan forsikre representanten Kvassheim
om at vi skal sørge for en god kommunikasjon med både
Rogaland fylkeskommune og andre aktører som har interesser
i dette prosjektet, ikke minst også med dem som står
for utviklingen av selve ferjekonseptet.





                

