  Som representanten Bredvold tydeligvis kjenner
til, finnes det et tilbud om månedsbillett som gir den
etterlyste valgfriheten mellom tog og buss. Togreisende som ønsker
denne fleksibiliteten, betaler et tillegg på 100 kr
på månedsbilletten, som dermed er gyldig også for
buss på strekningen samt bybussen i Kongsvinger. NSB anser
dette for å være et godt tilbud, og at denne fleksibilitet
har en merverdi for de reisende som det er betalingsvilje for.

Det er høyere pris på toget
enn på buss på strekningen Oslo–Kongsvinger.
Pendlerne ønsker samme pris på tog og buss, noe
som betyr at billettprisene på tog vil måtte reduseres.
Konsekvensene av en eventuell takstreduksjon for å få samme
billettpris på tog og buss vil være krav om økt
bevilgning over statsbudsjettet til kjøp av persontransporttjenester
for å kompensere NSBs inntektstap. Jeg ønsker
ikke å foreslå en slik prioritering innenfor samferdselsbudsjettet
nå.

På denne bakgrunn mener jeg at NSB
har etablert en ordning for de reisende i Kongsvinger-distriktet
som bør kunne tilfredsstille pendlernes ønske
om muligheten til å alternere mellom tog og buss.

  Jeg er fullt ut enig med representanten Bredvold
i at det er et mål å få flest mulig til å reise
kollektivt på denne strekningen så vel som på andre
strekninger, og nettopp det at man her har klart å lage
en kombinasjonsløsning, til en noe høyere pris,
gir en slik mulighet.

Jeg uttrykte ikke at jeg var fornøyd
med pendlernes situasjon. Jeg sa derimot at jeg opplever at man
her har et akseptabelt tilbud til pendlerne. Jeg forstår
at man her i noen sammenhenger kan reagere på ulikt vis,
men det er nok en situasjon som i og for seg relativt mange må leve med
i forhold til hvilke tilbud som er nærmest eget bosted.
Jeg gjentar at hvis vi skal gjøre noe med dette, betyr det
at vi må foreta større uttellinger over statsbudsjettet til
kjøp av tjenester. Som nevnt er jeg ikke innstilt på dette
nå, men vi vil selvsagt komme tilbake til dette temaet ved
framtidige forhandlinger.

  Jeg er sikker på at pris er bestemmende
for hvor attraktivt kollektivtilbudet er, likså vel som
fleksibilitet og kapasitet er det. Det er nettopp å finne
denne balansen som er viktig for at vi skal få folk til å bruke
kollektive transportmidler. Og som jeg sa i mitt tilleggssvar: Dette
vil vi ha med oss i de framtidige forhandlingene, men umiddelbart
ser jeg ingen mulighet til å rette opp denne ulikheten
mellom tog og buss.





                

 I jernbaneloven av 1993 § 5
første ledd heter det at rullende materiell skal være
godkjent av departementet før det tas i bruk på kjøreveien,
dersom ikke annet følger av internasjonale avtaler eller
forskrifter fastsatt av departementet. I forskrift av 10. juli 1997
om tillatelse til å drive jernbanevirksomhet er myndigheten
til å godkjenne materiell delegert fra departementet til
Statens Jernbanetilsyn.

I den konkrete saken som representanten Stensaker
viser til, har det oppstått uklarhet om hvordan det internasjonale
regelverket skal forstås og håndteres i forhold
til det nasjonale regelverk på dette området.
Det er uansett tillagt Statens Jernbanetilsyn som fagmyndighet å kontrollere
at det foreligger dokumentasjon på at materiellet er godkjent,
også etter internasjonale regelverk. Tilsynet hadde ikke
mottatt nødvendig dokumentasjon om at panoramavognene på Ofotbanen
var godkjent etter det internasjonale regelverk, før materiellet
ble satt i drift.

Tilsynet fikk imidlertid i forbindelse med
at trafikken ble igangsatt, et brev fra NSB, der det ble dokumentert
at NSB hadde foretatt nødvendige risiko- og sikkerhetsvurderinger
av materiellet. På denne bakgrunn kunne toget begynne å trafikkere
strekningen.

Når det gjelder påstanden
om at vedtaket fra Statens Jernbanetilsyn bl.a. ville ha som konsekvens
at det meste av godstransporten inn og ut av Norge måtte
opphøre, vil jeg presisere at Jernbanetilsynet har fattet
vedtak i en avgrenset sak, dvs. om framføring av panoramavogner
på Ofotbanen. Dette gjelder en type vogner som ikke tidligere
har vært i bruk i Norge. Denne saken har derfor ingen konsekvenser
for godstrafikken.

Lodve Solholm hadde
her igjen teke over presidentplassen.

  Når det gjelder hvorvidt vi skal
tillate konkurranse på skinnegangen, er det et spørsmål
som er til vurdering i departementet, og som Regjeringen vil komme
tilbake til i forbindelse med framleggelsen av Nasjonal transportplan.
Men jeg vil vel allerede nå kunne gi signaler om at det
i alle fall på persontrafikksiden ikke vil bli noen stor
oppmyking. Når det derimot gjelder godstransportområdet,
vil vi vurdere hvorledes ulike former for konkurranse kan ha positiv
effekt.

 Det er allerede etablert et omfattende internasjonalt
regelverk som sikrer muligheten for bruk av materiell over landegrensene mellom
de ulike lands jernbaneselskaper. 

Når det gjelder uklarheten om regeltolkningen,
er det først og fremst knyttet til at vi nå har
etablert Statens jernbaneselskap, og at man her må se de
internasjonale reglene i forhold til den struktur vi nå har. 

La meg til slutt føye til at uansett
hvorledes vi tilrettelegger godkjenningsordninger her, vil det være
sikkerheten for de reisende og for dem som ellers er sikkerhetsmessig
utsatt for jernbanetrafikken, som vil være det som primært
skal ivaretas. 





                

 Som følge av Stortingets anmodningsvedtak
av 20. desember 1999 har Samferdselsdepartementet startet arbeidet
med å endre forskriftene i samsvar med Stortingets ønske. 

Ved alle forslag til lov- og forskriftsendringer
stilles det imidlertid etter både forvaltningsloven og
utredningsinstruksen krav til saksbehandlingen. Disse kravene, eksempelvis
utredning av konsekvenser, høring og kunngjøring
av endringene, gir også klare nedre begrensninger i forhold
til tidsbruk. Sett hen til tidspunktet for Stortingets vedtak, var
det derfor tidlig klart at et fritak ikke kunne fastsettes gjeldende
for vintersesongen 1999/2000. I stortingsdebatten 20. desember
1999 gjorde da også tidligere statsråd Fjærvoll
Stortinget oppmerksom på at fritaket først kunne
gjøres gjeldende fra neste vintersesong. 

Det sentrale for meg har derfor vært å få på plass
et fritak før neste vintersesong kommer. Jeg kan derfor
ikke se at det kan rettes kritikk mot ressursbruken i denne saken. 

 Når det gjelder selve saken, kom man
relativt fort til at det her var nær umulig å skille
mellom bevegelseshemmede og øvrige grupper som Stortinget
vedtok at det burde gis dispensasjon for. 

Når det gjelder en sammenheng mellom
antall offentlig ansatte og saksbehandlingen, vil jeg si følgende:
Veksten i antall offentlig ansatte har først og fremst
vært innenfor de tjenesteytende områder, ikke
minst når det gjelder helse og omsorg, og altså ikke
i sentraladministrasjonen. Og jeg vil også si det på den
måten at ikke minst har Stortinget, men også denne
regjeringen vært opptatt av at vi i forskrifts- og lovsaker
skal ha en ansvarlig behandling. Det skal selvsagt kombineres med
en effektiv ressursbruk, og det er utfordringen for Regjeringen,
som vi selvsagt hele tiden tar fatt i. Men jeg synes det er urimelig å bruke
forholdet mellom antall offentlig ansatte og saksbehandlingstiden
i forskriftssaker på denne måten. 





                

 NSB BA er organisert som et eget selskap, og
selskapets styre og daglige ledelse har ansvaret for å tilrettelegge
for en mest mulig hensiktsmessig og rasjonell togdrift. I dette
ligger det også at NSB må ha frihet til å vurdere
og utvikle interne organisasjonsformer som er framtidsrettet og
kan møte kravene fra markedet. NSB arbeider kontinuerlig
med å videreutvikle bedriften i tråd med etterspørselen
fra de reisende. Et viktig virkemiddel i dette arbeidet har for NSB
vært å utvikle nye merkevarer som gir kundene
et moderne tilbud med en god kvalitet. Dette er også en
tilpasning som er innrettet mot den omfattende satsingen på nytt
materiell som vil bli satt i drift fram mot 2002.

NSB Kortdistanse skal i hovedsak dekke reiser
på inntil 45 minutter rundt de store byene, mens NSB Mellomdistanse
tilpasser tilbudet til kunder på strekninger fra 45 minutter
til tre timer. Disse kundegruppene har klart forskjellige behov
med hensyn til forhold som f.eks. reisehastighet, komfort, frekvens
og stasjonsfasiliteter. NSB vurderer løpende hvilken organisasjon
som er mest hensiktsmessig i forhold til markedsutviklingen og ønsket om
en mest mulig effektiv drift.

  Som jeg svarte på et spørsmål
her i Stortinget for kort tid siden om Gjøvikbanen,
er jeg kjent med at NSB vurderer ulike alternativer i forhold til
framtidige persontransporttjenester på denne strekningen.
Ett av alternativene som vurderes når det gjelder videre
togdrift på Gjøvikbanen, er å slå sammen den
regionale og den lokale togdriften, opplyser NSB.

Jeg ser fram mot at vi får vurderinger
av hvorledes vi kan få et best mulig tilbud på denne
strekningen. Det er det som er det aller viktigste, viktigere enn
hvorvidt dette deles mellom to deler i NSB – eventuelt
at det går inn i lokaldelen. Når disse ulike alternativene
foreligger, vil det måtte skje en helhetsvurdering til
beste for passasjerene på strekningen.

  Jeg legger til grunn at NSB ønsker
og vil gi det best mulige tilbud til de reisende på denne
strekningen innenfor de rammer som er trukket opp. Jeg tar for gitt
at det ligger i bunnen for enhver vurdering.

Når det gjelder spørsmålet
om andre operatører, så er det lite aktuelt å vurdere
nå. Vi må se an utviklingen på banen,
vurdere de alternativer som kommer opp, og trekke de nødvendige
konklusjoner når vi skal inngå forhandlinger om
kjøp av nye persontrafikktjenester for 2001-2002.





                

 Spørsmålet omhandler endringer
i standarden på en lokal båtrute i Hordaland ved
at ruten nå trafikkeres med et annet fartøy enn
tidligere. Jeg forutsetter at det innsatte fartøyet tilfredsstiller de
kravene som sjøfartsmyndighetene stiller for å ferdes
i de aktuelle farvannene. I Norge er fylkeskommunene tillagt ansvaret
for den lokale kollektivtransporten, herunder lokale båtruter.
Jeg forutsetter derfor at de endringene som det refereres til, er
skjedd i forståelse med Hordaland fylkeskommune.
På denne bakgrunn finner jeg det ikke riktig av meg å komme
med føringer overfor fylkeskommunen med hensyn til lokale
prioriteringer på dette området.

  Ut fra den beskrivelse representanten Knudsen
gir, er det selvsagt ikke vanskelig å ha forståelse
for at det oppstår misnøye. Men når vi
har lagt dette ansvaret til fylkeskommunene, må det også være
fylkeskommunens ansvar å sette seg inn i forholdene, eventuelt
ta konsekvensen av den misnøye og de forhold som her ligger,
også hva angår forholdene for de bevegelseshemmede.

  Vi er vel kjent med den kostnadsvekst som
har vært også innenfor lokalbåttrafikken
som følge av økte oljepriser og avgifter, og det er
vurderinger som vil bli tatt i forhold til revidert nasjonalbudsjett.

Når det gjelder de øvrige
sidene ved dette båtalternativet, forutsetter jeg at de
nødvendige signaler sendes fylkeskommunen, også når
det gjelder de næringslivsmessige forhold, og så må det
bli opp til fylkeskommunen å vurdere eventuelle konsekvenser
av dem.





                

  Rammebetingelsene for norsk næringsliv
påvirkes av en rekke forhold, bl.a. de representanten Andersen
tar opp i sitt spørsmål. Et viktig transportpolitisk
utgangspunkt for fastsetting av drivstoffavgiftene er de kostnader
transportvirksomheten påfører samfunnet. Dette
er kostnader knyttet til vegslitasje, ulykker og luftforurensning.
Nyere utredninger tyder ikke på at dieselavgiftene er for
høye vurdert i forhold til disse kostnadene. Regjeringen
legger generelt stor vekt på å forbedre norsk
næringslivs konkurranseevne. På denne bakgrunn
vil Regjeringen i revidert nasjonalbudsjett foreta en helhetlig
vurdering av drivstoffavgiftene. Jeg kan derfor ikke kommentere
dette nærmere nå.

Når det gjelder spørsmålet
om økt maksimalt tillatt totalvekt og lengde på kjøretøy
til henholdsvis 60 tonn og 25,25 meter, foreligger det et forslag
fra Vegdirektoratet. Samferdselsdepartementet har bedt om en nærmere
vurdering av konsekvensene for miljø og trafikksikkerhet, og
investeringer i og vedlikehold av vegnettet før Vegdirektoratet
kan sende sitt forslag på høring. Ifølge
Vegdirektoratet kan saken sendes på høring høsten
2000.

  Spørsmålet om avgifter vil
jeg ikke kommentere nærmere, og viser til mitt hovedsvar.

Når det gjelder spørsmålet
om vognlengde og tillatt totalvekt, er det åpenbart at
en endring av disse bestemmelsene vil gi næringslivet fordeler.
Men det er samtidig sånn at det vil få trafikksikkerhetsmessige
konsekvenser, det vil få miljømessige konsekvenser
og det vil få konsekvenser for vårt veinett, som
for en stor dels vedkommende ikke er dimensjonert for slike vekter.
Det er ut fra en totalvurdering av næringslivets kostnadssider
og de øvrige elementer jeg nå refererte, vi etter
en høring vil måtte trekke en konklusjon på hva
som skal være tillatt i fremtiden.

  Regjeringen er svært opptatt av å styrke
forholdene for norsk næringsliv, og jeg er skjønt
enig i at samferdselsspørsmålene står
sentralt i den sammenheng. Men når det gjelder spørsmålet om å utvide
vognlengde og totalvekt, inneholder det mange elementer som vi må ha
en forsvarlig behandling av. Det vil vi sørge for, og treffe
en beslutning på et tidspunkt der materialet er godt nok
til å kunne avveie alle sider ved en slik sak.





                

