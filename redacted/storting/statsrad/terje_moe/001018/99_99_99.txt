  Mangelen på lokførere medfører
midlertidige produksjonskutt. Når det gjelder hvor kuttene
tas, tar NSB hensyn til at færrest mulig blir rammet, og
at flest mulig lokførerressurser blir frigjort og satt
inn der hvor de trengs mest. NSB legger bl.a. opp til at alle persontog
på Arendalsbanen og Bratsbergbanen innstilles med virkning
allerede fra 20. oktober d.å. NSB vil i stedet sette inn
buss/maksitaxi på disse strekningene.

Innstilling av togtilbudet fra 20. oktober
på Arendalsbanen og Bratsbergbanen må ses på som
et midlertidig tiltak. I Nasjonal transportplan 2002-2011 er det
lagt opp til at den langsiktige strategien for togtrafikken på disse banestrekningene
skal vurderes i forbindelse med forhandlingene om ny rammeavtale
for statlig kjøp fra NSB for perioden 2002-2005. Jeg vil
understreke at den vurderingen både må og skal
tas uavhengig av den midlertidige situasjonen.

  Jeg er enig i at dette er et resultat av en
fundamental planleggingssvikt. Det berører også de
tenkte oppleggene med bl.a. direktetog, som representanten Vihovde
var inne på.

Når det gjelder NSBs uttalelse om
at dette er en forskuttering av Nasjonal transportplan, er det nok
slik at det er en overtolking av transportplanen. Det som framgår
av transportplanen, er at et konsulentselskap har anbefalt at bl.a.
Arendalsbanen vurderes når det gjelder framtidig togtilbud.
Det vil skje, og de konklusjonene vil først bli trukket
i forbindelse med forhandlingene om kjøp av tjenester fra
NSB fra 2002.

Jeg er for øvrig kjent med at fylkeskommunen
er i god dialog med NSB. Når det gjelder alternativ bruk
av banen til persontransport, er jo det først et relevant
spørsmål dersom NSB i framtiden ikke skal trafikkere.





                

  NSB har opplyst at det er foretatt vurderinger
av ulike priser over døgnet. Jeg har imidlertid ingen indikasjoner
på at dette innebærer noen endring i NSBs forståelse
av sin rolle, som bl.a. er å være et godt transportalternativ
i lokaltrafikken.

Dette vil fra departementets side bli fulgt
videre opp i de pågående forhandlinger med NSB
om kjøp av transporttjenester.

  Som det framgår av spørrerens
spørsmål, var det slik at jeg umiddelbart gav klart
uttrykk for at det å legge på prisen i rushtiden
ikke er noen aktuell politikk.

Når det gjelder spørsmålet
om evig framtid, skal man være noe varsom. I den situasjonen
som NSB er i nå, og i den nærmeste tid er det
uaktuell politikk. Jeg er i rimelig sikker på at NSB har
fått dette veldig klart, ikke minst etter den runden som
nettopp har vært. Men som jeg sa i mitt hovedsvar: Vi vil
også følge opp dette videre i forhandlingene om
kjøp av transporttjenester.





                

  Etter gjeldende samferdselslov skal løyve
for rutetransport med motorvogn eller fartøy behovsprøves.
Det innebærer at løyvemyndigheten ved behandling
av slike søknader plikter å foreta en skjønnsmessig
avveiing mellom fordeler med det omsøkte tilbudet og ulemper
for det eksisterende tilbudet. Det er den enkelte fylkeskommune
som avgjør søknaden hvis rutestrekningen i sin
helhet ligger innenfor fylket. For fylkesoverskridende ruter avgjøres
søknaden av departementet. De fleste av de såkalte
ekspressbusser gjelder strekninger over fylkesgrenser. Mange av disse
rutene har i varierende grad parallellitet med tog. I konsesjonspolitikken
har derfor forholdet til jernbanen stått sentralt. Konsesjonspolitikken
har i de senere årene blitt noe oppmyket. Særlig
gjelder dette for bussruter som har sitt hovedmarked utenom jernbanestrekningen.

I St.meld. nr. 46 for 1999-2000,
Nasjonal transportplan 2002-2011, har Regjeringen på basis
av foretatte evalueringer varslet ytterligere oppmyking av konsesjonspolitikken
i områder med et visst trafikkgrunnlag hvor det er ønskelig å styrke
kollektivtransporten. Det er samtidig varslet at togtilbudet må tilpasses
markedsutviklingen. Det kan ikke forventes at staten gjennom økte rammer
for offentlig kjøp skal sikre et uendret jernbanetilbud
der brukerne f.eks. velger buss. Det er i transportplanen likevel
lagt opp til at konsesjonsspørsmål fortsatt skal
baseres på en konkret vurdering. Når det gjelder selve
konsesjonspolitikken, er det følgelig opp til Stortinget å gi
signaler gjennom behandlingen av transportplanen.

Når det gjelder selve saksbehandlingen
av slike konsesjonssaker, vil det med de krav til klarlegging av
konsekvenser som er nevnt, nødvendigvis ta noe tid, alt
avhengig av hvor omfattende søknad det er tale om. For fylkesoverskridende
ruter er saksforberedelsen og ansvaret for nødvendig høring
tillagt den fylkeskommune som er mest berørt, eventuelt
der søker har forretningssted.

Generelt er jeg enig i at en saksbehandlingstid
på to år er for lang tid hvis det ikke foreligger
spesielle omstendigheter.

 Det er kanskje ikke direkte overraskende at
stortingsrepresentant Nistad og jeg har et noe ulikt syn på NSBs
framtid. Jeg ser klart at NSB og tog absolutt har en framtid i kollektivtrafikken, ikke
minst rundt de større byene, og det er da særskilt
i miljømessige sammenhenger. 

Vi satser også på andre områder
når det gjelder kollektivtrafikken, ikke minst setter vi
inn sterke tiltak for å forbedre kollektivtransporten på gummihjul
hva angår å legge til rette for ulike trafikknutepunkter,
og gjennom det vi gjør på vegsatsing. 

Når det for øvrig gjelder
konkurranse med NSB, er nettopp den oppbyggingen som jeg bebuder,
og som er til behandling i dette hus, et eksempel på at
vi også ser den muligheten framover.





                

 Vi har ikke så mange eksempler – derimot
få eksempler – på det representanten
Nistad omtaler som «veier til ingensteds». Vi
har derimot 

mange 

eksempler på etappevis
utbygging av lengre vegstrekninger. Fordelen ved en slik
utbygging er at nytten kommer trafikantene til gode etter hvert
som delparsellene blir ferdige. Om det skal legges opp til kontinuerlig
utbygging av 

alle

 delparsellene på en
strekning, er imidlertid et prioriteringsspørsmål.
Her må bl.a. nytten av kontinuerlig utbygging vurderes
i forhold til hva man oppnår ved å prioritere
andre prosjekter først.

Av etappevise utbygginger som har vært
mye framme i den offentlige debatten i den senere tid, kan jeg nevne
at videreføringen av Ev 134 på strekningen Hegstad– Damåsen
i Buskerud er startet opp. Det samme gjelder videreføringen
av Rv 4 på strekningen Gjelleråsen– Slattum
i Akershus. For Ev 6 Grilstadtunnelen i Sør-Trøndelag
arbeides det med et opplegg for å bompengefinansiere fullføringen
av det andre tunnelløpet, og i Nasjonal transportplan for
perioden 2002-2011 er fullføring av Ev 39 på strekningen
Sørås–Hop–Fjøsanger
i Hordaland prioritert i første fireårsperiode.
Et annet prosjekt som har vært framme i den offentlige
debatten, er videreføringen av Lofotens fastlandsforbindelse
på Ev 10. I Nasjonal transportplan er prosjektet foreslått
startet opp i siste seksårsperiode.

Av finanspolitiske grunner har bevilgningene
til veginvesteringer de siste årene ikke vært
store nok til å drive alle igangsatte anlegg rasjonelt.
For å bedre situasjonen for allerede igangsatte anlegg
er det derfor startet opp svært få nyanlegg de
siste årene. Likevel ble noen igangsatte anlegg stanset
opp, bl.a. Rv 120 Erpestad–Gardermoen i Akershus og Ev
6 Beisfjord bru – Sjømannskirka. Som det framgår
av forslag til statsbudsjett for 2001, er det lagt opp til gjenoppstart
av disse prosjektene i 2000-2001.

  Generelt sett er jeg for at vi nå legger
enda mer til rette for rasjonell anleggsdrift. Jeg viser til det
jeg sa i hovedsvaret, at det også er årsaken til
at vi bør tenke oss godt om ved oppstart av nye prosjekter,
sett i forhold til å kunne ha rasjonell anleggsdrift på det
vi igangsetter, og det vi bør sluttføre.

Når det er sagt, kan jo årsaken
til at anlegg synes halvferdige, være grei. For eksempel
når det gjelder Grilstadtunnelen i Trondheim, var det hensiktsmessig å foreta
råsprenging på det tidspunkt da man sprengte det
andre tunnelløpet, som man nå – som sagt – vil
ferdigstille.

For øvrig vil man også her
i noen grad være avhengig av fylkesvise prioriteringer.
Ett eksempel på det er Dalsfjordbrua. Men det som er viktig,
er at vi for fremtiden legger opp til en mest mulig rasjonell anleggsdrift,
nettopp for å nytte samfunnets midler best mulig.





                

  Det eksisterer i dag tre landsomfattende rabattordninger
på kollektive transportmidler. Disse rabattordningene omfatter
honnørrabattordningen, barnerabattordningen og
ordningen med rabatt for militære og sivile tjenestepliktige.
Ordningene gir som hovedregel rett til 50 pst. rabatt i
forhold til normal enkeltbillettpris.

Selv om ikke studenter og elever er omfattet
av de landsomfattende ordningene, eksisterer det andre rabattordninger
for disse gruppene. Jeg kan nevne at Kirke-, utdannings- og forskningsdepartementet
har inngått avtaler med aktuelle selskaper om rabatter
for elever og studenter. Slike avtaler er bl.a. inngått
for reiser med tog og med Nord-Norge-bussen. Disse avtalene er basert
på forhandlinger om økonomisk kompensasjon.

Fylkeskommunene har som del av det lokale selvstyret
ansvaret for den lokale rutetransporten, bl.a. bil- og båtruter.
Dette ansvaret omfatter både rutetilbud, takster og rabattordninger
utenom de nevnte landsomfattende ordningene. Jeg kan opplyse at
flere fylkeskommuner har inngått avtaler med transportselskapene
om rabattordninger for elever og studenter.

Dersom de landsomfattende rabattordningene
skulle utvides til å omfatte flere grupper, ville det føre
til tiltak for å kompensere for reduserte trafikkinntekter.
Slike tiltak vil kunne være enten en økning i
det generelle takstnivået, redusert rutetilbud eller økte
offentlige tilskudd, eventuelt en kombinasjon av disse tiltakene.

I Nasjonal transportplan er det signalisert
at det vil bli foretatt en vurdering av spørsmål
knyttet til organiseringen av kollektivtrafikken. Jeg vil i den
sammenheng se nærmere på om det er behov for en
bredere gjennomgang. I så fall vil det være naturlig
også å se nærmere på de ulike
rabattordningene.

  Når det gjelder kollektivtilbudet,
både i Oslo og i andre fylker, er det åpenbart
at det også er behov for å prioritere nettopp
fra fylkeskommunen og kommunens side. I så måte
er det ikke noe godt signal til kollektivtransporten at byrådet
foreslår reduserte overføringer til Oslo Sporveier.

Når det gjelder moms, legger vi opp
til at regional og lokal kollektivtrafikk ikke skal få utslag
i billettprisen som følge av moms, fordi vi vil gå inn
med kompensasjonsordninger.

Når det gjelder T-bane og trikk, viser
våre foreløpige analyser at for T-bane og trikk
vil det ikke bli vesentlige økonomiske konsekvenser av
moms, fordi det er 12 pst. moms på billetten,
og man får fradrag for full moms. Det er en diskusjon ved
Oslo Sporveier hvor store disse utslagene blir. Viser det seg at
disse utslagene blir større enn vi har forutsatt, vil vi
også vurdere kompensasjonordninger i forhold til trikk
og T-bane.





                

 I desember 1997 fastsatte Samferdselsdepartementet
forskrift om inn- og utflygingstraséer for Oslo Lufthavn
Gardermoen. Formålet med denne er å regulere flyvirksomheten
ved lufthavnene, slik at støyulemper minimaliseres samtidig
som flyoperative hensyn ivaretas.

Oslo Lufthavn Gardermoen er åpen for
alle flytyper og har kontinuerlig drift gjennom hele døgnet.
Av hensyn til lokalbefolkningen er det imidlertid satt sterke restriksjoner
på nattrafikken. For eksempel skal de flyene som avgir
mest støy, bare kunne lande og ta av på dagtid mellom
kl. 08.00 og 16.00.

Ved Oslo Lufthavn Gardermoen er det bygd opp
et datastyrt støy- og traséovervåkingsanlegg,
og på bakgrunn av informasjon herfra utarbeider Oslo Lufthavn AS
månedlige rapporter. Rapportene sendes ut bl.a. til lokalbefolkningen
og til Luftfartstilsynet, som skal føre tilsyn med at forskriften
overholdes.

Jeg er blitt informert av Luftfartstilsynet
om at det fra rapportene for juni, juli og august i år
fremgår til dels betydelige overskridelser av de fastsatte
maksimumsgrensene om natten. Luftfartstilsynet vil umiddelbart ta
opp med Oslo Lufthavn AS hvilke tiltak som på kort sikt
kan iverksettes for å bedre situasjonen. Videre vil de
selskapene som trafikkerer om natten med fly som ikke oppfyller støykriteriene,
bli direkte kontaktet av Luftfartstilsynet.

Departementet vil innskjerpe overfor Luftfartstilsynet og
Luftfartsverket at forskriften skal overholdes.

  Som representanten Sjøli var inne
på, er Luftfartstilsynet en forholdsvis ung organisasjon
som vi fortsatt bygger opp når det gjelder ressurser. Det
er åpenbart at Luftfartstilsynet hele tiden har hatt dette
som ansvarsområde, og at man gjennom utbygging av ressurser
har fått ytterligere muligheter til å ivareta
sitt ansvarsområde på en god måte.

Jeg vil gjenta at jeg vil innskjerpe dette
overfor tilsynet og forutsetter at det er tilstrekkelig. Dersom
det skulle vise seg nødvendig, ligger det også sanksjonsmuligheter
i luftfartsloven.





                

 I 1999 godkjente Vegdirektoratet en konsekvensutredning
for Sørkorridoren som behandlet konsekvenser av ulike alternativer
for utbygging av E18 Mosseveien og E6 på strekningen Vinterbro–Ryen/Loenga.
Alternativet med utbygging av Mosseveien i firefelts tunnel ble
beregnet til å gi størst nytte. Ulempene ved alternativet
var bl.a. at det krever en meget konsentrert investeringstakt, og
at det slipper mye trafikk inn i Bjørvika, som er et sårbart
område.

På bakgrunn av konsekvensutredningen
og brev fra Vegdirektoratet til vegsjefene ble Oslo bystyre og fylkestinget
i Akershus enige om et fylkesplanvedtak der E6 ble prioritert som
stamveg fra sør inn mot Oslo. Dette er fulgt opp gjennom
prioritering av utbygging av E6 til fire felt i St.meld. nr. 46
for 1999-2000, Nasjonal transportplan 2002-2011. Ifølge
Nasjonal transportplan går Samferdselsdepartementet i tråd
med fylkesplanvedtaket inn for å bygge firefelts motorveg
langs E6 i løpet av planperioden. Prosjektet inngår
i planene for utbygging av hovedvegnettet i Oslo-området
som alternativ til E18 Mosseveien. Departementet har ikke foreslått
statlige midler til utbygging av Mosseveien i perioden 2002-2011.

I konsekvensutredningen er det pekt på som
en ulempe ved Mossevei-alternativet at det er vanskelig å få til en
etappevis utbygging. En OPS-finansiering vil kunne gjøre
det lettere å finansiere en stor etappe. Privat finansiering
må tilbakebetales med bompenger eller over statsbudsjettet.
Det er ikke rom for å bruke bompenger fra Oslopakke 1 til
dette prosjektet. Jeg mener heller ikke at det er hensiktsmessig å etablere
en egen bompengeordning for Mosseveien. Prosjektet Mosseveien må derfor
eventuelt finansieres over statsbudsjettet i konkurranse med andre
riksvegprosjekter på E6 og E18.

På bakgrunn av en utredning av alternative
prøveprosjekter anbefaler Samferdselsdepartementet at E39
Øysand-Thamshamn i Sør-Trøndelag og vestlige deler
av E18 i Aust-Agder blir de første prøveprosjektene
for OPS. Dette er omtalt i Nasjonal transportplan. Jeg håper og
tror at gjennomføringen av disse to prosjektene vil vise
hvorvidt ordningen er samfunnsøkonomisk fornuftig, og hvilke
effektivitetsgevinster som ligger i ideen om offentlig privat samarbeid. 

 Nytteverdianalysene må sees i forhold
til hvilken alternativ utbygging av E6 som skjer. Når den
står ferdig, vil nytteverdianalysen nok forandres mye også i
forhold til Mosseveien. Selv om man tilrettelegger for OPS-prosjekter,
må det være et prioriteringsspørsmål
som hører hjemme ikke minst i denne sal, hvilke prosjekter
som skal bygges ut, uavhengig av hvilken finansieringsform man kommer
fram til. 

Når det gjelder spørsmålet
om Mosseveien, sa jeg i mitt hovedsvar at i Nasjonal transportplan
for den kommende tiårsperioden legger Regjeringen opp til
at utbygging skal skje når det gjelder Sørkorridoren
på E6 fra Ryen til Vinterbro, og ikke på Mosseveien. 





                

 Organiseringen og tilbudet av tjenester fra
Statens vegvesen er inne i en effektiviserings- og omorganiseringsprosess.
Vegkontorene har i denne prosessen fremmet forslag overfor Vegdirektoratet.
For å oppnå kostnadsreduksjoner er det nødvendig å vurdere
hvordan de tjenestene Statens vegvesen produserer, er organisert
og lokalisert. Myndighet til å fastsette steder der det
kan avlegges førerprøve, er tillagt de enkelte
vegkontorene. Når vegkontoret i Troms har kommet til at
antall steder for praktisk prøve for førerkortklassene
A, motorsykkel, og A1, lett motorsykkel, skal reduseres, er dette
bl.a. begrunnet med reduserte kostnader for etaten og en kvalitetsmessig
forbedring av de praktiske prøvene. Motorsykkelprøver
er konsentrert i en kort periode av året, og det avlegges
relativt få prøver. Færre prøvesteder
vil bety at hver sensor får mer praksis, og kostnadene
ved å kvalifisere sensorene blir lavere. 

Som påpekt av representanten Nymo
har Troms vegkontor bl.a. foreslått å legge ned
tilbudet om praktiske førerprøver for lett og
tung motorsykkel ved Finnsnes trafikkstasjon. Dette betyr at kandidatene
fra Finnsnes distrikt som skal opp til motorsykkelprøve,
må ta den praktiske prøven i Tromsø eller
Harstad. Opplæringen kan fortsatt tas ved kjøreskoler
i nærområdet, og den teoretiske prøven
kan tas ved Finnsnes trafikkstasjon. Jeg har fått opplyst
at det i 1999 ble gjennomført om lag 580 prøver
for klasse A og A1 i Troms. Av disse var om lag 100 personer fra
Finnsnes distriktet. 

Som nevnt har Samferdselsdepartementet delegert denne
type beslutninger til Statens vegvesen. Jeg har forståelse
for at slike avgjørelser kan skape reaksjoner i de områder
som opplever at de mister et tilbud. Men dette må sees
i forhold til de effektiviseringsgevinster som oppnås.
I den sammenheng må Statens vegvesen ha en viss frihet
til å organisere virksomheten. Jeg ønsker derfor
ikke å gå inn og endre og detaljstyre de beslutninger som
etaten her har fattet for å effektivisere virksomheten. 

  Nettopp fordi offentlig sektor, i dette tilfellet
Vegvesenet, er direkte rettet mot kunderelaterte oppgaver, vil også endringer
få konsekvenser. Det må skje en avveining mellom
kundenærhet og effektivitet og kostnader. Denne vurderingen
er foretatt i Vegvesenet, og jeg har tillit til at de på en
skikkelig måte har gjort den avveiningen i forhold til
hvordan det er hensiktsmessig å tilrettelegge dette tilbudet
i Troms. Jeg vil minne om at det fortsatt er to oppkjøringssteder
i Troms, og at det dreier seg om et ikke veldig høyt antall
mennesker hva angår de faktiske prøveavleggelsene.





                

