  Flyrutetilbudet til og fra Harstad/Narvik
Lufthavn Evenes har vært vurdert i Samferdselsdepartementet
ved flere anledninger de senere årene, med bakgrunn i lokale
og regionale ønsker om bedring i flyrutetilbudet. 

Staten kjøper flyrutetjenester etter
anbudsprinsippet når transportstandardsituasjonen i et
område ikke er tilfredsstillende, såkalt forpliktelse
til offentlig tjenesteytelse, FOT.

Det har etter min vurdering ikke skjedd noe
nytt i den senere tid som tilsier at staten bør kjøpe
flyrutetjenester etter anbud til og fra Evenes. 

Denne vurderingen baseres på flere
forhold. Det er i dag to flygninger på kommersiell basis
tur/retur fra Evenes til henholdsvis både Bodø og
Tromsø. Videre er det etablert et godt og effektivt hurtigbåttilbud
mellom Harstad og Tromsø, med to daglige avganger hver
veg. Staten kjøper flyrutetjenester mellom Narvik og Bodø.
Det er også etablert god korrespondanse på ruter
fra Evenes og sørover til Helgeland. Alt i alt gir derfor
dagens eksisterende kollektivbaserte tilbud fra Harstad/Narvik-regionen
gode reisemuligheter. 

Til slutt vil jeg også nevne at et
lite selskap ved navn Kato Air en periode drev et kvalitetsmessig
godt rutetilbud på kommersiell basis, med base ved Harstad/Narvik Lufthavn
Evenes, med to rundturer daglig morgen og ettermiddag til både
Tromsø og Bodø. Rutetilbudet ble nedlagt etter
en periode fordi det ikke ble brukt i tilstrekkelig grad, noe som
indikerer at dagens tilbud er dekkende i forhold til behovene.

  I vurderingen av hvorvidt det er aktuelt å gå inn
og kjøpe flyrutetjenester, sørger selvsagt departementet
for å innhente informasjon fra de berørte kommuner,
fylkeskommuner og brukergrupper. Det er selvsagt slik at vi til
enhver tid tar imot signaler fra brukerne, men vi må gjøre
en helhetsvurdering i forhold til om det er aktuelt å gå inn
og kjøpe flyrutetjenester og da gå bort
fra driften på kommersiell basis. Det er denne totalvurderingen
som foreløpig har gitt den konklusjon at det ikke er aktuelt å gå inn
og kjøpe flyrutetjenester på de nevnte
strekninger.

  Representanten Østberg nevner eksempler på andre
tilbud i regionen, og dette er, som representanten Østberg sier,
tilbud som har blitt etablert etter FOT-ordningen. Det er, som jeg
sier, en totalvurdering som ligger til grunn for hvorvidt man skal
gå inn og kjøpe tjenester, og i denne sammenheng må jeg
bare gjenta at vi foreløpig ikke har sett grunn til å gå inn
og kjøpe tjenester i forhold til Harstad/Evenes
til tross for at vi har kjøpt tjenester på de
strekninger som representanten Østberg refererer til. 





                

  Statens tilskudd til bygging av veg til Tjeldbergodden
er forutsatt tildelt i løpet av perioden 1998-2001. Dette
framgår av Samferdselsdepartementets brev av 18. november
1997 til Møre og Romsdal og Sør-Trøndelag
fylkeskommuner, og er i samsvar med flertallsmerknad fra samferdselskomiteen ved
behandlingen av Norsk veg- og vegtrafikkplan 1998-2007.

Stortingets forutsetninger ved behandling av
St.prp. nr. 64 for 1997-98 er lagt til grunn ved tildeling av midler
til prosjektet både i 1999 og 2000.

Jeg legger til grunn at Stortingets forutsetninger
også vil bli fulgt opp i forslaget til budsjett for 2001.

