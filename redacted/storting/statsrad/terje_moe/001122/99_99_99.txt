 Røros-ruten er, som alle andre flyruter
som ikke allerede er dekket av anbudskontrakt, åpen for
alle flyselskaper fra EØS som måtte ønske å fly
den. Det er med andre ord fri adgang for andre selskaper til å starte
ruteflyging til/fra Røros dersom de ønsker
det. Ved fortsatt kommersiell rutedrift på Røros
legger jeg opp til at Luftfartsverkets rabattordning for anløp
av Røros Lufthavn vil bli videreført.

På bakgrunn av at Røros vil
bli stående uten flyrutetilbud hvis ingen andre overtar
når Braathens legger ned sin rute 2. januar 2001, vil jeg
gjøre nærmere vurderinger av den samlede transportstandarden
for Røros-området, med og uten flyrute. På bakgrunn
av disse vurderingene vil Regjeringen legge fram sin anbefaling
til hvorvidt staten skal kjøpe flyrutetjenester eller ikke.
Dersom slike kjøp skal gjøres, vil det måtte
utlyses ordinært EØS-anbud, tilsvarende det som benyttes
på bl.a. det meste av kortbanerutene i Norge. Anbud forutsetter
at ingen vil fly kommersielt. Ettersom en anbudsprosess vil ta noe
tid å gjennomføre, vil jeg i dette tilfellet vurdere
midlertidige løsninger slik at det blir et flytilbud til/fra
Røros også etter 2. januar 2001. En løsning
med statlige kjøp av tjenester vil forutsette bevilgninger
utover det beløp Regjeringen har foreslått i statsbudsjettet
for 2001.

  Som jeg sa i mitt hovedsvar, vil jeg legge
opp til at det blir et flyrutetilbud til/fra Røros
også etter 2. januar 2001. Men det er nødvendig å foreta
vurderinger, bl.a. med hensyn til de plikter og retter som finnes
i forhold til EØS-avtalen, for å konstatere hvorvidt det
er noen som ønsker å fly ruten kommersielt, før
det gås inn med statlige virkemidler.

Når det gjelder flypassasjeravgiften,
er jo dette en avgift som har eksistert lenge, og som man av ESA
er pålagt å finne andre ordninger for. Jeg har
for øvrig i Høyres alternative budsjett
sett at man går for et avgiftsnivå som ligger
litt lavere. Samtidig går man ikke for noen momsreform,
og dermed ville ikke flytrafikken fått noen vesentlige
lettelser i forhold til Regjeringens budsjettforslag.

  Jeg har gått gjennom de nye ruteoppleggene
Braathens har presentert for Molde og Kristiansund. Ruten Molde-Trondheim
opprettholdes med tre daglige avganger, som alle blir direkte og
dermed gir kortere reisetid enn tidligere. Denne ruten må sies å være
et godt tilbud til Trondheim. Også reisende fra Kristiansund
skulle ha muligheten til å benytte den. Jeg konstaterer
også at Kristiansund har et godt hurtigbåttilbud
til Trondheim.

Som nevnt i svar på spørsmål
11 fra representanten Brende, er det fri adgang for andre flyselskaper
til de aktuelle flyrutene. Andre flyselskaper kan således
også gå inn på ruten Kristiansund-Trondheim.

  Jeg er helt enig i at flyrutetilbudene er
svært viktige, ikke minst i Distrikts-Norge – det
være seg i Møre og Romsdal eller i øvrige distrikter. 

Når det gjelder spørsmålet
om denne spesielle ruten, vil jeg fortsatt avvente bl.a. den kommersielle
interesse som har vært vist, og som vi har sett noe presseomtale
av. 

Med hensyn til passasjeravgiftene har jeg i
det som foreløpig har blitt presentert av Høyres
alternative budsjettforslag, registrert at man tilrettelegger for
en slik avgift på 116 kr, mot Regjeringens forslag på 128
kr. Samtidig foreslår man å utsette momsreformen.
Der ligger det for flyselskapene et forslag om nullsats fra Regjeringens
side, noe som vil gi en innsparing for flyselskapene.

 Som nevnt i mitt svar på spørsmål
11 fra representanten Brende, er det fri adgang for alle flyselskaper
fra hele EØS å starte ruter på de strekninger
som ikke allerede er dekket av anbudskontrakt. Bortsatt fra at Tynset
flyplass er til ikke-allmenn bruk og at strekningen Leirin-Gardermoen
er dekket av anbud, er det således allerede fritt fram
for alle å starte opp den skisserte ruteløsningen.

  Dersom jeg skulle ha oppfattet noe feil i
forbindelse med momsreformen, vil jo det selvsagt komme klart fram
i den videre behandlingen av statsbudsjettet.

Når det gjelder flypassasjeravgiftene,
er det åpenbart at vi har en begrensning i forhold til
ESAs regelverk som vi må ta hensyn til, uavhengig av om
vi snakker om disse omtalte lufthavnene eller øvrige lufthavner.

Når det gjelder spørsmålet
om virkninger av lufthavnavgiftene, har vi i forslaget til statsbudsjett
sagt at virkningen kan føre til at staten i større
grad må inn og kjøpe tjenester, og det var også det
jeg antydet i mitt hovedsvar på spørsmål
11 fra representanten Brende.





                

