  Brevet fra Samferdselsdepartementet av 18. oktober
2000 som det er vist til, gjelder svar på søknad
fra Hordaland fylkeskommune om bevilgning fra tilskuddsordningen
for rasjonell og miljøvennlig transport på 40,5 mill.
kr til gjennomføring av tiltak i Bergen. I brevet fra departementet
ble søknaden fra Hordaland fylkeskommune avslått
som følge av at omfanget falt utenfor rammene og formålet
med ordningen. Dette gjelder både i forhold til bevilgninger
og tidsperspektiv. Det var på forhånd tatt kontakt
med fylkeskommunen for om mulig å tilpasse søknaden
innenfor rammene uten at dette viste seg mulig. Årets bevilgning på i
alt 21 mill. kr er derfor prioritert kollektivtiltak i Vest-Agder,
Hedmark, Oslo og Sør-Trøndelag.

I St.prp. nr. 1 for 2000-2001
er det over vegbudsjettet foreslått å sette av
75 mill. kr til kollektivtiltak i Hordaland i
2001, hvorav 60 mill. kr finansieres av bompenger. Midlene
vil i helhet gå til tiltak innenfor storbyområdet. En
vesentlig del av midlene ventes å gå til kollektivtrafikktiltak
i Kokstad/Sandsli-området. Dette er i tråd
med samferdselskomiteens merknader i forbindelse med behandlingen
av budsjettet for 2000, jf. Budsjett-innst. S. nr. 13
for 1999-2000. Endelig fordeling av kollektivmidlene i 2001 vil
bli avklart i tilknytning til arbeidet med å utarbeide
ny bompengeavtale for 2001. 

 La meg først si meg enig i at det
er store utfordringer på kollektivsiden i bergensområdet,
og ikke minst gjelder det Kokstad/Sandsli-området.
Nettopp derfor er det også, som nevnt i mitt hovedsvar,
tenkt at det skal skje vesentlige ting der i 2001. I den sammenheng
vil det også bli nyttet bompenger til kollektivtiltak.
Det er først og fremst på investeringssiden når
det gjelder tilrettelegging av infrastruktur, vi har ansvar, sett
fra Vegvesenets side. 

Når det gjelder driftstilskudd, var
den tilskuddsordningen som representanten viste til, ikke ment å gå til
slike tiltak. For vår del har vi også signalisert
i Nasjonal transportplan at vi vil gå inn og se nærmere
på organiseringen av kollektivtransporten i store byområder,
og et slikt område er i høyeste grad bergensområdet.

  Jeg gjentar gjerne at jeg er enig i at det
er store utfordringer på kollektivsiden i dette området,
noe som vi går dypere inn i.

Så vil jeg nytte anledningen til nok
en gang å gi uttrykk for at når det gjelder momsordningen,
legger vi opp til at det skal kompenseres for momsvirkninger når
det gjelder lokal og regional kollektivtrafikk. Det vil vi legge opp
til når momsen innføres på disse områdene.
For øvrig vil vi følge opp gjennom det som ligger
i budsjettet for 2001, og også videre framover når
det gjelder organiseringen av kollektivtransporten i dette området,
som er et av de mest folkerike områdene vi har i landet.





                

