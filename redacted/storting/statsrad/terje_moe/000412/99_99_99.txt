  Strekningen Sollihøgda–Vik
ble vedtatt bompengefinansiert i 1986. Hele anlegget var antatt å være
nedbetalt i løpet av 1999. Prosjektet har gått
som forventet i forhold til det som lå til grunn for de
lokale vedtakene og Stortingets vedtak om bompengefinansiering. 

Det er innkrevd totalt 452 mill. kr,
hvorav 254 mill. kr, eller 55 pst., har gått
til vegutbyggingen. De samlede renteutgiftene er på ca.
30 pst. av de totale bompengeinntektene, mens drifts- og
administrasjonskostnadene beløper seg til ca. 15 pst.
Den lave andelen av bompengeinntekter som har gått til
selve utbyggingen, skyldes altså primært at prosjektet
er lånefinansiert. Det bør for ordens skyld også bemerkes
at finansiering over statsbudsjettet som et alternativ har betydelige
kostnader. 

På grunn av høyt rentenivå i
slutten av 1980-årene har en relativt stor andel av bompengene
gått til å betale renter. For å gi best
mulig lånebetingelser gis det normalt fylkeskommunale,
eventuelt kommunale, garantier. Mangel på slike garantier
i dette tilfellet har medført noe høyere rente
enn det selskapet ellers ville ha oppnådd. 

  Noen samlet oversikt over totale administrasjons-
og renteomkostninger har jeg for øyeblikket ikke. Men jeg
vil generelt sett føye til at ifølge de opplysningene
jeg har innhentet, kan man si at innkreving og administrasjon ligger
på om lag 10-15 pst. av totalen i forhold til
de innkrevde bompenger. 

Når det gjelder rentebelastningen,
vil den variere fra prosjekt til prosjekt, som selvsagt har sammenheng
med hvor stor forhåndsinnkrevingen er, hvor stor lånefinansieringen
er og hvilke garantier som stilles. Dette vil foreligge i en helhet
når prosjektene fremmes for Stortinget.

  Jeg vil poengtere, og er selvsagt enig i,
at det er svært viktig at mest mulig av inntektene i bompengeprosjektene
går direkte til prosjektets formål. Men det er
også åpenbart at rentebelastningen på prosjektene
vil avhenge av hvordan prosjektene finansieres, og det redegjøres
det for når disse fremmes for Stortinget. Hvor mange bompengeprosjekter man
nå har under planlegging, har jeg ingen total oversikt
over, det vil også avhenge av på hvilket stadium
det enkelte prosjekt er. Men det vil selvsagt komme en samlet framstilling
av dette når vi legger fram Nasjonal transportplan i september
i år.





                

  Trafikken på Bergensbanen
har en stor konsentrasjon av reisende i helgene, om sommeren og
i periodene knyttet til vinter- og påskeferie. NSB søker å møte
etterspørselsvariasjonene i helgene ved å øke
setekapasiteten. NSB har ut fra økonomiske vurderinger
ikke planer om å anskaffe materiell for å ta absolutt
alle trafikktopper. NSB viser til at med unntak av tre til fire
tog i helgene er det plasser ledig på de fleste avganger.

Vurdering av materiellbehovet vil naturlig
nok være en kontinuerlig prosess avhengig av den generelle
trafikkutviklingen på banen. I vinter har etterspørselen
vært større, og NSB vil derfor øke tilbudet
utover det vanlige i påsken. Ved innføring av
krengetog også på Bergensbanen vil det bli flere
togavganger, og den samlede setekapasiteten vil dermed øke.
NSB vil i tillegg fortsette med sykkeltog om sommeren, som man i
tillegg kan bruke som eget skitog på vinteren.

At flere må stå på enkelte
avganger, har sammenheng med at NSB i forbindelse med vinter- og
påskeferien har valgt å la de reisende som ikke
har plassbillett, få stå i stedet for å avvise
dem til neste tog.

  Jeg er helt enig i at dette på mange
måter er en gledelig problemstilling. Det motsatte hadde
ikke på noen måte vært så gledelig.

Når det gjelder utvidelse av tilbudet,
er det også Stortingets forutsetninger at NSB BAs tilbud
skal baseres på kommersielle vurderinger. Her vil man naturlig
nok også vurdere hvilke signaler man sender ut når
kapasiteten blir for liten. Jeg har tillit til at NSB nettopp vektlegger
dette i tiden framover og vil sørge for å tilpasse
kapasiteten etter behovet.

Når det gjelder spørsmålet
om et eventuelt privat tilbud, foreligger det ingen planer om å sette
inn slike tilbud i tillegg til NSB.





                

  Statens Jernbanetilsyn påla Jernbaneverket
i desember 1999 med øyeblikkelig virkning å sørge
for at det ikke foregikk av- og påstigning eller at publikum
oppholdt seg på spor 2 på Stange stasjon. Vedtaket
var begrunnet ut fra en sikkerhetsfaglig vurdering av forholdene
på stedet. Før tilsynet traff sitt vedtak, hadde
det gitt Jernbaneverket anledning til å iverksette nødvendige
tiltak uten at dette ble etterkommet. Samferdselsdepartementet stadfestet
tilsynets vedtak 1. mars i år.

Jernbaneverket har nå fått
Det Norske Veritas til å vurdere sikkerheten ved alle stasjoner
med lik utforming som Stange stasjon og til å foreslå eventuelle
tiltak. For Stange foreslår Veritas at det bygges en ny
sideplattform.

Jernbaneverket er i gang med å anlegge
en midlertidig sideplattform, basert på Veritas" anbefaling,
som skal stå klar i begynnelsen av juni. Den gamle mellomplattformen
vil bli revet. Jernbaneverket vil da søke Statens Jernbanetilsyn
om å åpne for samtidig på- og avstigning fra
begge spor.

Jeg har også merket meg at stengningen
har medført ekstrakostnader ved bruk av taxi, men er av
den oppfatning at sikkerheten må komme først.
Ansvaret for å befordre de reisende ligger i dette tilfellet
hos NSB BA. Etter at Statens Jernbanetilsyn stengte spor 2 for av-
og påstigning, valgte NSB å opprettholde tilbudet
for de reisende med drosje fra Tangen til Stange og fra Stange til Hamar
på de avganger som ble rammet.

  Jeg tør minne om at jeg i tillegg
til et tilbakeblikk også viste til at her kan det komme
løsninger.

Når det gjelder kostnader, anser jeg
det som fornuftig at NSB har et best mulig transporttilbud i påvente
av at Stange stasjon igjen kan åpnes for full trafikk.
Konsekvensen kan ellers bli at folk som naturlig sogner til stasjonen,
endrer sine reisevaner og slutter å bruke jernbanen. På sikt
kan dette bety et større økonomisk tap for NSB,
og jeg føler meg trygg på at det er disse vurderinger som
har gjort at NSB har valgt den løsningen man nå har.

  Jeg legger til grunn at den praksis man hittil
har fulgt, også vil bli fulgt inntil videre, i påvente
av at man finner en løsning på forsommeren under
den klare forutsetning at løsningen tilfredsstiller de
krav som Jernbanetilsynet setter.





                

 Post- og teletilsynet legger opp til at det
skal innføres tilbyderportabilitet for mobile nummer i
Norge innen den 1. september 2001 og har gitt
varsel om vedtak om dette i henhold til forvaltningsloven. Mobilnumrene
for GSM 900 og GSM 1800, og etter hvert UMTS, skal omfattes av ordningen. Dette
tidspunktet er fastsatt i tråd med en rapport utarbeidet
av en arbeidsgruppe tilsynet har nedsatt, samt en høringsrunde
gjennomført hos berørte parter.

Den tekniske løsningen som er anbefalt
for innføring av mobilnummerportabilitet, er i stor grad
basert på standarder som er sluttført for kort
tid siden. Det vil derfor ta noe tid før nødvendig
funksjonalitet kan realiseres i mobiloperatørenes nett.
Innføringen kan eventuelt skje på et tidligere
tidspunkt dersom dette er teknisk mulig å gjennomføre.

EU har foreløpig ikke stilt krav om
innføring av nummerportabilitet for mobile nummer, men
lar hvert medlemsland stå fritt til å innføre
dette.

I Sverige er det, etter det jeg har fått
opplyst, ennå ikke bestemt fra hvilket tidspunkt nummerportabilitet skal
gjelde for mobiloperatører.

  Jeg har den klare ambisjon at vi i Norge fortsatt
skal ligge i forkant når det gjelder utvikling av kommunikasjonsområdet,
men vi må nok her erkjenne at vi har en begrensning i de
tekniske muligheter. Og, som jeg sa, det er besluttet å innføre nummerportabilitet
i det mobile nett – jeg vil også vise til at det
allerede er innført nummerportabilitet når det
gjelder geografiske og stedsuavhengige nummer – og vi tar sikte
på at dette kan skje så hurtig som mulig, også,
som nevnt, om mulig før den 1. september 2001.





                

 Jeg gjør oppmerksom på at
det foreløpig ikke er innført unntak fra ordningen
med piggdekkgebyr for noen grupper kjørende. Samferdselsdepartementet
arbeider imidlertid med å følge opp Stortingets
vedtak av 20. desember 1999, hvor det ble anmodet om at forskrift
om gebyr for bruk av piggdekk blir endret, slik at brøytebiler,
utrykningskjøretøy og funksjonshemmede med parkeringsbevis
for forflytningshemmede unntas fra å betale gebyr på bruk
av piggdekk. Tidsbruken knyttet til forskriftsarbeid gjør
imidlertid at unntaket først vil kunne gjøres
gjeldende kommende vinter. 

Når det gjelder spørsmålet
om en refusjonsordning for funksjonshemmedet, som tidligere har
betalt inn årsgebyr, vil jeg påpeke at Samferdselsdepartementet
ikke har myndighet til å pålegge Oslo kommune å refundere
gebyrer de rettmessig har mottatt etter gjeldende forskrift. Spørsmålet
om eventuell tilbakebetaling av tidligere innbetalte beløp
er derfor et forhold som må tas opp med Oslo kommune. 

 La meg først si at jeg tar sikte på å sende
forskriftsendringen på høring helt i begynnelsen
av mai dette år, og med en høringsfrist på seks
uker, som jeg vil foreslå at den forkortes til, vil det være
mulig å fastsette ny forskrift før neste vintersesong. 

Når det gjelder spørsmålet
om informasjon, er det først og fremst en oppgave for Oslo
kommune, og jeg forutsetter at man sørger for å gi
informasjon både når det gjelder forholdene slik
de er nå, og dersom forskriftene endres. 





                

 Posten står overfor store utfordringer.
Trafikken over skranke på postkontorene går ned,
samtidig som Posten skal være tilgjengelig og gi service
over hele landet som før. Dette er bakgrunnen for Postens
plan om omstrukturering. 

Samferdselsdepartementet tar sikte på å fremme
en stortingsmelding om omlegging av Postens ekspedisjonsnett i mai.
Meldingen vil bl.a. inneholde en presentasjon og vurdering av omleggingen,
samt servicemessige, personalmessige og økonomiske konsekvenser
av denne. Regjeringens vurdering av Postens forhold til offentlige
servicekontor og Postens tilbud vil også bli drøftet
i meldingen. Andre berørte departementer blir naturligvis
trukket inn i denne forbindelse. 

Når det gjelder Regjeringens mer generelle
vurderinger rundt etablering av offentlige servicekontor, vil dette bli
fulgt opp overfor Stortinget. En arbeidsgruppe nedsatt av Arbeids-
og administrasjonsdepartementet har nylig avgitt en rapport om ulike
spørsmål knyttet til etableringen av offentlige
servicekontor. Rapporten vil være en viktig del av grunnlaget
for Regjeringens videre arbeid med saken. Regjeringen, og dermed
alle de aktuelle departementer, vil intensivere arbeidet med offentlige
servicekontorer. 

  Jeg deler fullt ut representanten Myrvolls
betraktninger rundt offentlige servicekontorer, også den
historiske beskrivelse.

I det videre arbeidet vil Regjeringen bygge
på de lokale behov og de lokale initiativ, men det er også nødvendig
at man her bringer inn de statlige virksomheter, og at man ser dette
i en helhet, og da kan det i den sammenheng være aktuelt å vurdere
også å innrette seg slik at andre statlige etater
skal delta i dette. Dette vil ligge til grunn for Regjeringens arbeid.

  Utviklingen innenfor statlige og for den saks
skyld også kommunale virksomheter tilsier at man må intensivere
arbeidet rundt offentlige servicekontorer, for den utviklingen man
nå ser i Posten, ser man også i en viss utstrekning
innenfor andre statlige virksomheter. Jeg er helt enig i at dette
er et arbeid som nå må intensiveres nettopp fordi
man ser denne helhetlige utviklingen. Som jeg sa i mitt hovedsvar,
vil vi med basis i det vi nå har på bordet fra
utvalget, og de planene Posten har, intensivere arbeidet og forsøke å få fortgang
i det, og så komme tilbake til Stortinget.

Asmund Kristoffersen hadde
her overtatt presidentplassen.





                

 Jeg har fått opplyst fra Statens vegvesen
at rasproblemene på Rv 60 mellom Stranda og Hellesylt i
hovedsak er knyttet til snøskredfare, og rasfaren er dermed
begrenset til deler av året.

Det foreligger alternative løsninger
for å rassikre vegen. Én løsning går
ut på å bygge to korte tunneler ved de mest utsatte
strekningene, til en kostnad på rundt 90 mill. kr.
En fullgod rassikring av vegen innebærer imidlertid bygging
av 5 km tunnel og 1 km ny veg i dagen, til en
kostnad på rundt 250 mill. kr.

Fylkeskommunen må ta stilling til
om prosjektet skal prioriteres ut fra de rammer som blir stilt til
disposisjon for fylket i Nasjonal transportplan 2002-2011. Dette
prosjektet, sammen med andre viktige prosjekter i Møre
og Romsdal, må konkurrere om prioritet med Rv 653 Eiksundsambandet.

  I Regjeringens tiltredelseserklæring
ble det sterkt fokusert på næringsutvikling og
forutsetninger for næringsutvikling i hele landet. Gode
kommunikasjonsmuligheter er en helt nødvendig forutsetning
for at vi skal kunne få en slik utvikling.

Når det gjelder rassikring på den
omtalte vei, har dette prosjektet på Rv 60 fjerde prioritet
blant store rassikringsprosjekt i fylket. Jeg kunne nevne
andre prosjekter. Tiden tillater ikke det, men jeg vil komme tilbake
til dette i forbindelse med Nasjonal transportplan. 

Jeg vil også vise til at det på årets
budsjett er satt av spesielle bevilgninger til rassikring. Det er
en vilje til å følge dette opp – det
skal vi ta med oss videre, men da i forhold til de prioriteringer
som fylket legger opp til.

  Jeg tror ett minutt kan være noe
snaut til hele den programerklæringen. Men la meg bare
kort si følgende:

Vi tar imot invitten fra Høyre om å styrke
de offentlige utgifter på dette området, fordi
det selvsagt er slik at kravene er flere enn det midlene strekker
til, og derfor er prioritering nødvendig.

Når det gjelder offentlig/privat
samarbeid, vil jeg komme tilbake til vurderinger av eventuelle forsøksprosjekt
i Nasjonal transportplan.





                

