 Sikkerhetssituasjonen i Afghanistan er krevende, og dette stiller store krav til våre
              soldater og avdelinger. For å sikre at de er godt forberedt til internasjonale
              operasjoner, setter Forsvaret derfor strenge sertifiseringskrav. 

Regjeringen har gjennom langtidsproposisjonen styrket øvingsperioden før
              utenlandsoperasjoner. Øvelse Faryab er en viktig sertifiseringsøvelse for våre
              avdelinger som sendes til Afghanistan. 

Sluttevalueringen for øvelse Faryab viser at PRT 14 har gjennomført en meget god
              trenings- og utdanningsperiode. Samtidig er det klart at en mindre del av avdelingen
              ikke innfridde alle krav. Dette gjelder deler av infanteritroppen som inngår i PRT
              Meymaneh. Enheten er rekruttert fra Hans Majestet Kongens Garde og har, i tillegg til
              tolv måneders førstegangstjeneste siden 9. august, gjennomført spesifikk trening
              rettet mot Afghanistan-oppdraget. 

På grunn av sitt spesielle oppdrag er tjenesten i Hans Majestet Kongens Garde
              forskjellig fra andre hæravdelinger. Garden har gode soldater, men det har vist seg å
              være behov for en mer målrettet avdelingsutdanning tilpasset Afghanistan-oppdraget. 

Forsvaret foretar nå en evaluering av treningen for PRT 14 for å kartlegge årsakene
              til at deler av infanteritroppen ikke bestod kravene. 

Samtidig er det positivt at Forsvaret har et sertifiseringssystem som avdekker
              eventuelle kompetansemangler. Dette gjør at Forsvaret ved behov kan iverksette tiltak,
              slik at avdelinger kan løse sine oppdrag og ivareta sikkerheten for personellet på en
              god måte. 

Infanterienheten fortsetter sin trening i Norge til den er godkjent før den sendes
              til Afghanistan. I mellomtiden vil en infanterienhet fra Telemark bataljon ivareta
              oppdraget. 

Avdelingene i Hæren har i 2009 i gjennomsnitt ca. 20 øvingsdøgn. Soldater som deltar
              i internasjonale operasjoner, gjennomfører i tillegg en misjonsspesifikk
              treningsperiode. I dette tilfellet har det vist seg at soldater som ble rekruttert fra
              Garden, hadde et ekstra treningsbehov. Dette blir nå fulgt opp på en god måte. 

Jeg mener derfor at den manglende sertifiseringen ikke kan relateres direkte til det
              generelle øvings- og aktivitetsnivået. 

Jeg vil avslutningsvis understreke at resten av styrken på 300 personell som ble
              testet på øvelse Faryab, har bestått sertifiseringskravene og er således godt
              kvalifisert til tjeneste i Afghanistan. 

