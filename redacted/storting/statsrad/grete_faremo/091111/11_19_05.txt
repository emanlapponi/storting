 Jeg er opptatt av at vernepliktige, på linje med andre som har behov for
              sikkerhetsklarering, skal få behandlet søknadene om sikkerhetsklarering innen rimelig
              tid og med en forsvarlighet som ivaretar rettssikkerheten til den enkelte. I dag er
              saksbehandlingstiden i enkelte tilfeller åpenbart for lang. Forsvarsdepartementet har
              derfor tatt flere viktige skritt for å korte ned tidsbruken. 

En klareringsprosess, der det foretas personkontroll, er et inngripende tiltak mot en
              enkeltperson. En slik prosess bør derfor ikke iverksettes dersom ikke tjenesten
              tilsier et behov for at vedkommende klareres. I 2008 ble sikkerhetslovens regler om
              objektsikkerhet endret. Endringene her vil også medføre behov for færre
              sikkerhetsklareringer. Dette vil frigjøre kapasitet til å behandle de resterende
              sakene raskere. Lovendringen planlegges å tre i kraft tidlig i 2010. Jeg vil følge
              denne utviklingen nøye. Det må likevel understrekes at saksbehandlingstiden vil kunne
              variere fra sak til sak, avhengig av hvilke funn som gjøres gjennom personkontrollen. 

La meg gå litt tilbake i tid. I 2007 nedsatte Forsvarsdepartementet en arbeidsgruppe
              som fikk i oppdrag å identifisere tiltak for kortere saksbehandlingstid i
              sikkerhetsklareringssaker for vernepliktige. Gruppen avgav sin rapport i 2008. Basert
              på denne rapporten gav departementet Forsvaret våren 2009 i oppdrag å iverksette tre
              viktige tiltak for å redusere saksbehandlingstiden. 

For det første går nå Forsvaret igjennom hvilke stillinger som faktisk krever
              sikkerhetsklarering og eventuelt klareringsnivå. Som flere også har pekt på, er det
              neppe behov for å klarere alle vernepliktige til nivået «Hemmelig». For det andre er
              det gitt oppdrag til Forsvaret om å overføre ansvaret for registrering av opplysninger
              til rekruttskolene som har større nærhet til personellet. For det tredje skal
              Forsvaret også forbedre rutinene for rapportering av vernepliktige som dimitterer før
              klareringsavgjørelse er foretatt, slik at disse sakene raskt kan avsluttes. 

Som nevnt har departementet gitt Forsvaret i oppdrag å iverksette flere tiltak. Jeg
              vil avslutningsvis nevne at departementet nå forbereder endringer i regelverket
              knyttet til klarering av personell med dobbelt statsborgerskap, slik at også disse
              sakene kan behandles mer effektivt. 

