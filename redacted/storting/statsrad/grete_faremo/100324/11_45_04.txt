 Forsvarets museer skal først og fremst ivareta den militære kulturarven samtidig som de skal styrke Forsvarets identitet og formidle Forsvarets funksjon og samfunnsmessige betydning. Forsvarets museer har en viktig rolle som kulturbærer, både innad i Forsvaret og overfor samfunnet for øvrig. I fjorårets stortingsmelding om kulturvirksomheten i Forsvaret framhevet også Regjeringen den store betydningen som våre sju forsvarsmuseer har. Politikken i denne gode og viktige meldingen ligger selvsagt fast.


Jeg er opptatt av at vi forvalter fellesskapets midler på en god og forsvarlig måte, noe som også selvsagt må gjelde Forsvarets kulturvirksomhet. I fjor hadde budsjettkapitlet for Forsvarets kulturvirksomhet et betydelig merforbruk. Det er forsvarssjefens oppgave å håndtere slike utfordringer i tråd med gjeldende budsjettprosedyrer.


I arbeidet med å få økonomien i balanse er det normal praksis at virksomhet som har overskredet bevilgningene, også må dekke inn overskridelsene. Dette innebærer at merforbruket må dekkes innenfor det samme budsjettkapitlet. Forsvarssjefen jobber med å finne de mest hensiktsmessige tiltakene. Tiltakene som omhandler Forsvarets museer, er rettet mot å skjerme den utadrettede publikumsvirksomheten i størst mulig grad.


Forsvarssjefen opplyser at blant de tiltakene som han vurderer for å bringe balanse innenfor budsjettkapitlet for Forsvarets kulturvirksomhet, er å si opp leieavtalen for en hangar som i dag inneholder fem historiske fly. Dette er tiltak som er i tråd med de vedtatte målene i omstillingen av Forsvaret om å redusere omfanget av eiendom som koster mye, og som krever mye vedlikehold.


Nettopp fordi jeg er opptatt av kulturen i Forsvaret, er jeg også opptatt av at vi styrer økonomien i Forsvaret på en god og forsvarlig måte som bærer på sikt. I dette viktige arbeidet har jeg full tillit til at forsvarssjefen finner fram til nødvendige tiltak for å bringe økonomien i balanse.


