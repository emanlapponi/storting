 Det er en viktig debatt interpellanten har tatt opp, og det var også noe av bakgrunnen for at jeg tok fram verdigrunnlaget som denne sal hadde med seg i debatten noen år tilbake. Bondevik II-regjeringen la fram forslaget, og etter regjeringsskiftet sluttet Stortinget seg enstemmig til at man skulle legge skadefølgeprinsippet til grunn også når man diskuterte spørsmålet om å tillate tigging eller ikke. Dette er et grunnlag det er viktig også å ha med seg videre i debatten rundt disse spørsmålene, og jeg hører at det heldigvis gjør seg lite gjeldende skråsikre oppfatninger om hvilke tiltak som virker – selv om det er tydelige røster som tar til orde for et tiggeforbud allerede nå, og man har glemt grunnlaget for enigheten for noen år siden. 




Jeg er vel også av den oppfatning at det er vanskelig å slutte seg til definisjonen av «gjennomføringskraft», slik Tetzschner anvender ordet. At gjennomføringskraft mangler dersom man ikke gjennomfører tiltak slik Tetzschner gjerne ville hatt dem, og at man heller ikke kan utfordre den anbefaling som kommer fra en underliggende etat som Politidirektoratet, finner jeg litt underlig. Brevet er besvart, med det initiativet jeg har tatt overfor byrådet i Oslo, og jeg opplever en pragmatisk tilnærming fra byrådet, som også i seg selv er med på å illustrere den diskusjonen som vi vet ikke minst finner sted i Høyre, knyttet til om et tiggeforbud er et riktig virkemiddel eller ikke. 




Dette er en krevende diskusjon, og hovedutfordringen er kanskje ikke tiggingen i seg selv, men en del av de krevende forhold som også er belyst godt i salen i dag, og hvor det er nødvendig for politiet å bruke et sett av tiltak. Handler det om menneskehandel i den ene enden og et spørsmål om ordensutfordringer i den andre, er det nødvendig for oss å stille spørsmål ved om et tiggeforbud er et riktig virkemiddel. Så dette er spørsmål vi opplagt vil få anledning til å diskutere i denne salen også i framtiden. 




