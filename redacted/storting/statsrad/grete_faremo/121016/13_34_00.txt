 Den utfordringen vi diskuterer her i dag, tror jeg ikke er tjent med en diskusjon om hvordan komme seg tilbake til fortiden, og debatten rundt løsgjengerloven og de prioriteringer som ble gjort tilbake rundt 2004–2006, er verdifulle betraktninger å ha med seg inn i hvordan adressere dette spørsmålet også framover. 




Vi skal evne å forebygge kriminalitet, og vi skal også evne å bekjempe kriminalitet og adressere dette der hvor det måtte forekomme – også om det forekommer i den settingen som vi diskuterer i dag. Jeg opplever at ikke minst Oslo-politiet har adressert ordensforstyrrelsene, sammen med kommunen, på en helt annen måte i den senere tid enn hva man gjorde noe tidligere. Jeg opplever også at politiet diskuterer nye måter å adressere kriminalitet over flere politidistrikter på, enten det dreiser seg om vinningskriminalitet, lommetyveri eller andre former for kriminalitet. 




Representanten Tetzschner refererte til den tidligere dialogen som fant sted mellom Oslo kommune og Politidirektoratet, og som strandet. Det nye initiativet som jeg har tatt overfor byrådet, har jeg erfart ble tatt positivt imot. Derfor diskuterer vi nå både hvilke endringer som trengs i kommunale vedtekter, og hvilket samarbeid mellom kommune og politi som kan gi de best mulige løsninger – en registreringsordning kombinert med en meldeplikt, hvor vi også har adressert spørsmålet om lovendring med å si at vi vil vurdere om det også er riktig å gjøre en lovendring som åpner opp for en regulering basert på tid og sted. 




Men dette vil vi altså måtte komme tilbake til. 




