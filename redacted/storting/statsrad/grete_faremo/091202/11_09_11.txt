 Gjennom behandlingen av gjeldende langtidsplan for Forsvaret vedtok Stortinget å
              legge ned Madla leir og flytte Sjøforsvarets og Luftforsvarets rekruttutdanning til
              henholdsvis Bergen og Kjevik. 

Dette tiltaket var grundig utredet i Forsvarsstudien og anbefalt av forsvarssjefen.
              De økonomiske beregningene som lå til grunn, har i tillegg vært eksternt
              kvalitetssikret. Disse beregningene viser at flyttingen er økonomisk lønnsom og vil
              bidra til å redusere driftsutgiftene på sikt. Disse forholdene ble det redegjort for i
              gjeldende langtidsproposisjon. Jeg vil også understreke at hovedbegrunnelsen for
              tiltaket var å legge bedre til rette for å utvikle robuste og bærekraftige
              utdanningsmiljøer innen forsvarsgrenene. 

De kostnadene som ligger i våre planer, er i samsvar med de forutsetninger som ble
              presentert for Stortinget i den nå vedtatte langtidsplanen. Omstillingskostnadene
              knyttet til tiltaket er det også tatt høyde for i disse planene. Som en del av
              arbeidet med å forberede implementeringen av flyttingen, gjennomgår og kvalitetssikrer
              nå Forsvarsdepartementet alle forutsetningene. Dette er helt på linje med øvrige
              tiltak i langtidsplanen. Det planlegges fortsatt at flyttingen skal være gjennomført
              innen utgangen av 2013. 

