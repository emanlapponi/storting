 Målsettingen med NATOs engasjement i Afghanistan er at afghanerne
                selv skal ivareta egen sikkerhet. Norge har lenge arbeidet for at man i større grad
                skal vektlegge en slik «afghanisering» av innsatsen. Vårt bidrag vil derfor, i tråd
                med dette, gradvis vris mot en tydeligere støtterolle for afghanske
                sikkerhetsstyrker. Vi gikk inn i Afghanistan med våre allierte og blir i landet så
                lenge NATO blir, men vi ønsker selvsagt ikke å bli stående i Afghanistan lenger enn
                nødvendig. 

ISAF-styrkens strategiske plan legger opp til at primæransvaret
                for sikkerheten gradvis skal overføres til afghanske myndigheter i de ulike
                provinsene etter hvert som forholdene ligger til rette for dette. Faryab har lenge
                vært sett på som en kandidat til å være blant de neste provinsene hvor
                sikkerhetsansvaret overføres. Etter en slik overføring vil ISAFs rolle være å støtte
                afghanske sikkerhetsstyrker i deres arbeid. Dette ble lagt til grunn under
                planleggingen av norske styrkebidrag til Afghanistan i 2010, og det ble planlagt en
                endring av balansen mellom infanteristyrker og opplæringsstyrker. 

Endringer skjer imidlertid ofte raskt i Afghanistan, og det er
                derfor vanskelig å ha full forutsigbarhet når et forsvarsbudsjett planlegges.
                Årsaken til at vi nå justerer tidspunktet for vridning av styrkebidragene, er at
                forutsetningene som lå til grunn for formuleringene i statsbudsjettet, har endret
                seg betydelig. 

Sikkerhetssituasjonen har forverret seg også i det nordlige
                Afghanistan, og er nå kritisk i noen utsatte områder. Samtidig har det vist seg at
                den planlagte oppbyggingen av afghanske sikkerhetsstyrker i Faryab neste år ikke vil
                finne sted. Det ligger heller ikke an til en økning i andre allierte styrker i
                Faryab, som tidligere antatt. 

La meg derfor presisere følgende: Regjeringen har hele tiden vært
                tydelig på at man ikke har planlagt for noen reduksjon av det norske engasjementet i
                Afghanistan i 2010. Regjeringen står ved forpliktelsene både til det afghanske
                folket og til NATO. Det som skal skje, er en gradvis dreining av oppgavene våre
                styrker i dag gjennomfører, i retning av mer trening og mentorering av afghanske
                styrker. Dette skjer etter hvert som sikkerhetssituasjonen tillater det. 

