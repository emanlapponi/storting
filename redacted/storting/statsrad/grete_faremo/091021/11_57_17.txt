 Jeg kan konstatere med glede at vi i Norge faktisk har bred
                enighet både her i salen og i befolkningen om vår innsats i Afghanistan. Jeg tror vi
                står oss på, og jeg vil bidra til, å arbeide for å beholde den brede enigheten som
                vi har hatt i Norge om norsk Afghanistan-politikk. Som jeg sa, inviterer jeg
                representanten Kristiansen og Høyre til et tett samarbeid om dette, slik at det ikke
                skal skapes tvil internasjonalt om hvor Norge står i denne krevende saken. Og som
                det allerede har vært sagt, vi har om lag 500 soldater i Afghanistan som gjør en
                formidabel innsats under til dels svært krevende forhold, og nettopp derfor er denne
                brede enigheten så viktig. 





                

