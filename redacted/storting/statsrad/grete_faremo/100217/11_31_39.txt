 Innledningsvis vil jeg få vise til at påstandene som kom fram i Stavanger Aftenblad om Norges manglende vilje til å følge opp vertskapsforpliktelsene for Joint Warfare Centre, senere er dementert av sjefen for senteret. Her uttaler han at JWC er meget fornøyd med den støtten Norge gir, og at det ikke pågår noen diskusjoner i NATOs organer om JWCs tilstedeværelse i Norge. Jeg vil understreke at tilstedeværelse av NATO i Norge er svært viktig for denne regjeringen. Forsvarsdepartementet legger derfor stor vekt på at JWC videreføres i Norge.


Vi oppfyller våre vertslandsforpliktelser overfor JWC, og vi vil fortsette å gjøre det også etter at det nasjonale hovedkvarteret på Jåttå er lagt ned. Innkvartering av personell på Madla, som er på trening ved JWC, er ikke en forpliktelse Norge har som del av vertslandsstøtten, men det er enighet om at JWC kan bruke Madla når det er ledig overnattingskapasitet i leiren.


På Jåttå er JWCs nye treningssenter snart klart til bruk. Inkludert IT-systemer har bygget en verdi på om lag 1 milliard kr. Norges andel av dette utgjør rundt 200 mill. kr. JWC blir et av verdens mest moderne treningsfasiliteter og kan trene opptil 550 personer samtidig.


Representanten Høie tar også opp påstander om at investeringsmidler til Sola flystasjon er blitt frosset. Dette er ikke riktig. Tilstedeværelsen av redningshelikopter på Sola ligger fast. Forsvarsdepartementet har godkjent et prosjekt for asfaltering av flyoperative områder på Sola. Det gjenstår enkelte avklaringer rundt inndekningen av de årlige leiekostnadene for disse områdene fordi Justisdepartementet har det helhetlige budsjettansvaret for redningshelikoptertjenesten. Når disse tingene er avklart, vil asfalteringen settes i gang.


Både min forgjenger og jeg har forsikret at Norge vil ivareta sine vertslandsforpliktelser overfor JWC, også etter opprettelsen av Forsvarets operative hovedkvarter på Reitan. Vi har en god dialog med JWC om dette.


