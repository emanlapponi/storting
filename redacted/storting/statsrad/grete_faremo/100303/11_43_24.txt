 Forsvaret er svært opptatt av å sikre sine eiendommer, ikke minst mot brann og innbrudd. Forsvarssektoren forholder seg til offentlige krav til brannsikring nedfelt i plan- og bygningsloven og i brann- og eksplosjonsvernloven, med tilhørende forskrifter. For særskilte brannobjekter stilles det, i forskrift om brannforebyggende tiltak, krav til sikring i form av brannvarslingsanlegg. Særskilte brannobjekter omfatter bl.a. bygninger som, ved sin virksomhet eller beskaffenhet, ved brann kan utgjøre risiko for tap av mange liv eller store verdier, eller gi store samfunnsmessige konsekvenser. Eksempler på bygninger hvor det stilles krav til varslingsanlegg, er skoler over en viss størrelse, forsamlingslokaler og overnattingssteder.


Forsvarsbygg er ansvarlig for at den tekniske brannsikringen i forsvarssektorens bygninger og anlegg blir ivaretatt i overensstemmelse med offentlige krav. Forsvarsbygg sikrer bygningsmassen brannteknisk i henhold til regelverket og gjennomfører tiltak der dette er nødvendig, f.eks. som følge av endret bruk eller endrede offentlige krav. Forsvarssektoren har hatt få branner de senere år. Bygninger hvor det lagres våpen og ammunisjon, er sikret spesielt, i første rekke mot innbrudd.


Forsvarsbygg opplyser at det ikke forelå særskilte krav til brannvarslingsanlegg i de tre lagerbygningene som brant på Terningmoen. Byggene var ikke definert som særskilte brannobjekter. Våpen og ammunisjon var lagret i et eget rom i ett av byggene. Dette rommet var sikret spesielt mot innbrudd.


Jeg anser at de offentlige kravene til brannsikring er tilstrekkelige også for forsvarssektoren. Lagring av våpen og ammunisjon er underlagt særskilte regler, og Forsvaret er spesielt opptatt av å forhindre at denne typen materiell kommer på avveie.


