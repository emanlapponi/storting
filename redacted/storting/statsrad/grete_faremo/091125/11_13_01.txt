 Forsvarets kompetansesenter for kommando-, kontroll- og informasjonssystemer – vi
              kjenner det som FK KKIS – ble etablert på Jørstadmoen i 2005. Opprettelsen var i
              samsvar med Stortingets vedtak i forbindelse med behandlingen av den forrige
              langtidsplanen for Forsvaret, som omhandlet den videre moderniseringen i perioden
              2005–2008. 

Som kjent var bakgrunnen for etableringen av senteret ikke minst behovet for å styrke
              styringen av Forsvarets operative ressurser og miljøer knyttet til informasjons- og
              kommunikasjonsteknologi. Som en del av kompetansesenteret ble det etablert én felles,
              operativ og modulbasert enhet for kommando- og kontrollinformasjonssystemer. Dette var
              ansett nødvendig for å oppnå helhetlige, effektive og koordinerte IKT-løsninger for
              norske styrker nasjonalt og internasjonalt. 

Ved Stortingets behandling av gjeldende langtidsplan for Forsvaret understreket
              forsvarskomiteen viktigheten av å samle IKT-ressursene i Forsvaret i størst mulig
              grad. I tråd med Stortingets behandling av statsbudsjettet for inneværende år ble
              derfor sjef for Forsvarets informasjonsinfrastruktur – vi kjenner det som INI – med
              stab etablert 1. august 2009 i Oslo. 

Formålet er å bedre den helhetlige styringen og utviklingen av Forsvarets
              informasjonsinfrastruktur samt sikre bedre kontroll med og effektiv utnyttelse av
              Forsvarets samlede IKT-ressurser. I tillegg skal sjef INI styre utviklingen mot et
              nettverksbasert forsvar. Store deler av IKT-virksomheten i Forsvaret vil med dette få
              en enhetlig ansvars- og rapporteringslinje. 

Virksomheten under sjef INI vil omfatte Forsvarets logistikkorganisasjons
              IKT-driftstjenester med stab på Kolsås, Computer Network Operations-enheten på
              Kjeller, Communication Information Systems Task Group og Forsvarets
              arkivadministrasjon på Jørstadmoen. 

Forsvarets kompetansesenter for kommando-, kontroll- og informasjonssystemer
              videreføres på Jørstadmoen i tråd med tidligere stortingsvedtak. Øvrige innovasjons-,
              nettverkskapasitets- og informasjonsstrukturaktiviteter er, som en konsekvens av
              arbeidsoppgavene, desentralisert for å kunne gi direkte støtte til Forsvarets øvrige
              avdelinger. 

Regjeringen er opptatt av både å ivareta og å utvikle det gode fagmiljøet som
              Forsvaret har på Jørstadmoen. Vi vil derfor også se nærmere på mulighetene for å
              styrke dette kraftsenteret ytterligere etter hvert som det gjøres erfaringer med den
              nye organisasjonen. 

