 Dette er det sterk fokusering på fra Justisdepartementets underliggende etater. Vi ønsker en forsterket innsats mot organisert kriminalitet. Så er det vel likevel slik at vi også ser at flinke fagfolk, som gjør en formidabel innsats, skulle ønske at de kunne gjøre enda mer.


Vi kjenner begge til den høringen som foregår i justiskomiteen i dag. Selv deltok jeg på en høring i transport- og kommunikasjonskomiteen for en tid tilbake, hvor vi også diskuterte, med engasjerte innlegg fra ulike politiorganisasjoner, behovet for å ta i bruk nye metoder, og hvor bl.a. datalagringsdirektivet var viktig fra politijuristenes side. Jeg ønsker meg også et tett samarbeid med Høyre om å gjennomføre dette direktivet med tanke på en enda bedre innsats mot organisert kriminalitet.


Marit Nybakk hadde her overtatt presidentplassen.






                

