 Dagens sikkerhetspolitiske situasjon i våre
nærområder må betegnes som positiv. Utviklingen
av sikkerhetsordninger preget av dialog, samarbeid og fellesskap
har bidratt til å styrke Norges sikkerhet. Imidlertid bærer
den sikkerhetspolitiske utviklingen fortsatt preg av usikkerhet,
og norsk sikkerhets- og forsvarspolitikk må derfor også ta
hensyn til de farer som kan oppstå på sikt. Men
i dag foreligger det ingen militær trussel mot Norge – heller
ikke mot Sør-Norge. 

I någjeldende langtidsmelding for
Forsvarets virksomhet og utvikling er det lagt opp til at Hærens
fredsorganisasjon skal konsentreres til hovedområdene i
Troms og på Østlandet. Det vil bli nødvendig å legge
ned og slå sammen funksjoner og virksomheter på tvers
av våpenartene i Hæren, slik at antall garnisoner
og tjenestesteder blir redusert. 

Som kjent har Forsvaret en alvorlig utfordring
i arbeidet med å gjenopprette balansen mellom ressurser
og oppgaver og mellom drift og investeringer. Forsvaret har gjennomført
et betydelig omstillingsarbeid, likevel har vi ikke nådd
de ønskede mål. Omstillingen har gått
for sent og gitt for dårlige resultater. Jeg har derfor
ved flere anledninger framhevet nødvendigheten av nye og
omfattende omstillingstiltak i Forsvarets organisasjon. Det er i dag
et altfor stort sprik mellom størrelsen på den
organisasjonen vi har, og de midlene vi har til rådighet.
Det bør derfor ikke herske noen tvil om at vi må tenke
nytt og annerledes når det gjelder organiseringen av og
ressursbruken i vårt forsvar.

Dette er en hovedutfordring for alle dem som
arbeider med utredninger i Forsvaret. Det arbeidet som nå gjennomføres
i Forsvarets organisasjon, ved Forsvarets forskningsinstitutt
og i Regjeringens forsvarspolitiske utvalg, er avgjørende
for hvor troverdig Forsvaret vil være i framtiden. Den
vurdering som nå gjennomføres med hensyn til omstrukturering
av Hærens mannskapsutdanning, er også et viktig
ledd i omstillingen. Her venter jeg at forsvarssjefens anbefaling
oversendes departementet i februar 2000.

Jeg har invitert til en kreativ, bred og åpen
debatt som grunnlag for de beslutninger som skal treffes av regjering og
storting. Jeg håper flest mulig vil engasjere seg i debatten,
og vi må være forberedt på kontroversielle
ideer og synspunkter. Men jeg ønsker ikke på dette
trinn i prosessen å avvise engasjement og kreativitet.
Jeg ønsker heller ikke å ta standpunkt til alle
de ideer og forslag som fremkommer i debatten, men avvente de utredninger
og anbefalinger som denne prosessen skal resultere i.

  Representanten Bastesens sikkerhetspolitiske
vurderinger kjenner jeg ikke til. Jeg bygger på sikkerhetsvurderinger
som er allment akseptert. 

Å tolke mitt svar dit hen at jeg ikke var uenig
i dette innspillet, er å tolke meg helt feil. Jeg tok overhodet
ikke stilling til forslaget. Jeg oppfatter det som et innspill i
den debatten som jeg ønsker velkommen. Men i en åpen
prosess må vi skille mellom innspill underveis og konklusjoner,
og konklusjonene er faktisk ikke trukket. Før de skal bli
trukket, vil jeg ha utredet skikkelig også alle konsekvenser
rundt eventuelle innsparinger og hvilket forsvar vi skal ha. Det
vil jeg komme tilbake til Stortinget med. 

Når det gjelder min statssekretær,
vet jeg at han har akkurat samme holdning til denne prosessen som
jeg har. Hvordan hans uttalelser er falt i det møtet det
refereres til, kjenner jeg ikke til. Men vi er helt enige om at
prosessen skal gå fram til konklusjonen skal trekkes.

  Representanten Bastesen behøver ikke å uroe
seg. 

For det første ligger det en stortingsmelding
til behandling her i Stortinget om norsk deltakelse i internasjonale
operasjoner.

 De prosessene jeg henviser til i mitt svar,
er prosesser som skal lede fram til den nye langtidsmeldingen som skal
framlegges for Stortinget våren 2001. Den prosessen som
nå pågår, synes jeg er verdifull, fordi
vi får inn alle typer forslag, og om min statssekretær
har sagt at dette forslaget var interessant, kan man i hvert fall
ikke fornekte at det har skapt interesse. Men jeg har altså verken trukket
noen konklusjon eller tatt noe standpunkt til dette forslaget om å flytte
alt syd, nord eller å dele. Det vil jeg vente med å gjøre.

Vi skal ha et forsvar i framtiden som ivaretar
det som er de grunnleggende oppgavene for Forsvaret, nemlig å forsvare
vårt territorium, men vi skal også delta i internasjonale
operasjoner.





                

