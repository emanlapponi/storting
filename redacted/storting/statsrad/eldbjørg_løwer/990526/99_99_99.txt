  Problemstillingen som reises, er også tatt
opp av Landsutvalget for Tillitsvalgte i Forsvaret. Spørsmålet
vil bli vurdert i forbindelse med revisjonen av disiplinærreglementet.
Dette arbeidet er – som representanten Holstad påpeker – igangsatt,
men jeg har foreløpig ikke vurdert spørsmålet
om opplesning av refselser under oppstilling.

Før jeg tar stilling til spørsmålet,
finner jeg det riktig å sende saken på høring
til de berørte parter. Og jeg tar sikte på at
dette vil skje kort tid etter sommerferien.

Jeg vil presisere at det følger av
disiplinærloven § 20 annet ledd at refselser vanligvis
skal meddeles refsede i nærvær av flere befal
eller menige. Dersom jeg kommer til at det vil være riktig å gå inn
for en endring av rutinene vedrørende høytlesning
av refselser, vil det også måtte vurderes om det
er behov for å foreslå endringer av disiplinærloven.

  Jeg har lest Forsvarets verdigrunnlag, og
jeg stiller meg helt og fullt bak de holdninger og de formuleringer
som kommer til uttrykk der. De er fra 1998. Men det er klart at
det i Forsvaret kan være levninger fra tidligere tider
både når det gjelder holdninger til enkeltindivid
og til ledelse, som det er behov for å se på med
dagens øyne.

Når det gjelder refselse spesielt,
har jeg sagt at den ønsker jeg å komme tilbake
til, men jeg har også lyst til, som et generelt utsagn, å si
at jeg tror at gjennomføring av disse holdningene som ligger
i verdisynet til Forsvaret, vil være med på å forankre
Forsvaret i flere miljøer i Norge, og også på kvinneområdene
for å få flere kvinner til å delta. Jeg
er veldig opptatt av å se om vi kan gjennomføre
dette verdigrunnlaget også ved at vi rydder unna gamle
tiltak og ordninger som ikke passer inn i dagens holdninger. 





                

