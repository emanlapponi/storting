  Som representanten Ivar Kristiansen var inne
på, er situasjonen for en del av Luftforsvarets fly og
helikoptre utilfredsstillende. 

Årsakene til de siste måneders dårlige
status for Orion-fly og Lynx-helikoptre er flere. Den
lave operativiteten for helikoptrene skyldes at disse har vært
igjennom og gjennomgår til dels omfattende vedlikeholdsprogrammer.
I tillegg har skader og uhell ført til lengre verkstedsopphold
for ett av helikoptrene. Når det gjelder Orion-flyene,
er det først og fremst mangel på reservedeler
som skaper problemer. Disse delene har dessuten meget lang leveringstid.
I tillegg har stort vedlikeholdsbehov og oppdateringsprogrammer
ført til redusert operativitet den siste tiden. 

Det er åpenbart at den reduserte tilgjengelighet
til fly og helikopter innebærer at overvåkningen
av norsk territorium med tilhørende havområder
ikke er så god som den skal være. Samtidig vil
jeg understreke at de oppgavene som Forsvaret har ansvaret for i
de aktuelle havområder, må ses i sammenheng med
de totale ressursene som Forsvaret disponerer. Dette innebærer
at det kan trekkes på ressurser som fartøyer,
innkjøp av satellittbilder og bruk av sivile flyselskaper
som Forsvaret har avtaler med, for å løse oppgavene
på en best mulig måte. Det er klart at disse ressursene
ikke erstatter overvåkningsflyene og kystvakthelikoptrene,
men like fullt er de viktige supplement.

Det er en kjensgjerning at Orion-flyene og
Lynx-helikoptrene begynner å bli gamle og følgelig
krever hyppigere og mer arbeidskrevende vedlikehold. Som jeg nevnte
innledningsvis, skyldes noen av problemene vi har vært
vitne til, at luftfartøyene har vært igjennom
ekstraordinært vedlikehold og oppdatering. To av flyene
gjennomgår fremdeles oppgradering og vedlikehold i USA. Disse
flyene vil også i tiden framover være indisponert for
oppdrag i våre havområder. Men når oppdateringen og
vedlikeholdet er ferdigstilt, forventes det at situasjonen vil bedre
seg i forhold til i dag. Det vil i tillegg bli foretatt en gjennomgang
av reservedelssituasjonen og vedlikeholdskonseptet etter at flyene
er ferdig oppdatert. Dette forventes å bedre situasjonen.

Det er videre blitt iverksatt et nytt system
for materiellstyring, som etter planen vil gi effekt på nyåret.
Dette vil generelt sett føre til en bedre tilgang på deler,
noe som vil øke tilgjengeligheten til fly, også til
operative oppdrag. 

Jeg er enig med representanten Kristiansen
i at tilgjengeligheten til Orion-fly og helikoptre slik den er i
dag, er for dårlig. Men i lys av det jeg har vært
inne på her, vil tilgjengeligheten bli bedre når
de ulike tiltakene er gjennomført. 

  Jeg er enig med Kristiansen i at situasjonen
er om ikke frustrerende, så i hvert fall ikke tilfredsstillende.
Jeg håper at vi med de tiltak som jeg nå har skissert,
og ved en fornyelse og en oppdatering av de fly og helikoptre vi
har, på sikt skal bli bedre rustet til å ivareta
disse oppgavene, som riktignok beskrives som store. 

Når det direkte gjelder spørsmålet
om det er mulig å gjøre noe annet enn det som
er foreslått for de to Orion-flyene, vil jeg bestandig
måtte bygge på en fagmilitær vurdering.
Det er ikke en beslutning jeg kan ta her og nå, men jeg
skal love at jeg skal ta det med i betraktningen når det
gjelder de tiltak som må gjøres for at vi skal
være bedre rustet til å løse disse oppgavene.





                

