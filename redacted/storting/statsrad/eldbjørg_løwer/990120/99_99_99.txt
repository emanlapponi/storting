  Reform 94 har som formål å gi
alle ungdommer tilbud om plass i videregående skole. Resultatet
er da også blitt at nesten hele ungdomsgruppen gjennomfører
videregående skole.

Det er likevel en liten gruppe som ikke finner
seg til rette i det ordinære skolesystemet. For å følge
opp disse ble det opprettet en særskilt fylkeskommunal
oppfølgingstjeneste. Denne tjenesten skal sikre at ungdommene enten
får tilbud om utdanning tilrettelagt for deres særskilte ønske,
tilbud om praksisplass eller tilbud om ordinært arbeid
i samarbeid med arbeidsmarkedsetaten.

Arbeidsmarkedsetaten skal derfor samarbeide
nært med  oppfølgingstjenesten. Vårt
inntrykk er at dette samarbeidet fungerer bra.

 FAFO-rapporten viser at både omfanget
og kvaliteten på samarbeidet har gjennomgått en
positiv utvikling. Av rapporten fremgår det bl.a. at et
flertall av kontorene oppgir at det nå foreligger en skriftlig
avtale mellom arbeidskontoret og oppfølgingstjenesten,
og at etatene nå oppfatter å ha en felles målgruppe.

Ved utgangen av 1998 var det 2 088
registrerte arbeidsledige i aldersgruppen 16-19 år. Av
disse hadde bare 35 vært ledige i mer enn seks måneder.
Dette viser at ungdomsgarantien fungerer.

Arbeidsmarkedsetatens statistikk er basert
på at arbeidssøkerne kommer til arbeidskontorene
og registrerer seg som arbeidsledig. Dette er frivillig. Av ulike årsaker kan
det være en del som velger å ikke registrere seg.

Statistisk sentralbyrås arbeidskraftundersøkelse, AKU,
er basert på en spørreundersøkelse der
et tilfeldig utvalg av befolkningen blir oppringt og spurt om sin
tilknytning til arbeidsmarkedet. Denne utgjør et nyttig
supplement til arbeidsmarkedsetatens tall for registrere ledige.
Også Arbeidskraftundersøkelsen viser at antallet
langtidsledige blant ungdom under 20 år, er svært
lite.

Alt i alt er det min vurdering at ungdomsgarantien fungerer
etter hensikten. Vi presiserer hvert år overfor arbeidsmarkedsetaten
at ungdomsgarantien skal gjennomføres, og har understreket
at etaten skal samarbeide tett med oppfølgingstjenesten.
Jeg ser derfor ikke behov for noen omlegginger av rutinene på dette
område.

  Det er oppfølgingstjenesten som har
hovedansvaret for å fange opp denne aldersgruppen. Og ettersom
samarbeidet mellom oppfølgingstjenesten og arbeidsmarkedsetaten
har utviklet seg så positivt som det har, ser jeg det som
den beste forutsetning for at de som foreløpig ikke har
tilbud eller har ønsket å ta imot tilbud verken
om arbeid eller skole, skal kunne fanges opp og motiveres for enten
en kombinasjon av skole og arbeid eller én av delene. Dette
er en gruppe som på mange måter ikke har så lett
for å bli motivert, men jeg tror at når arbeidsmarkedsetaten
og oppfølgingstjenesten får tak i dem og klarer å motivere
dem, skal også disse kunne fanges opp. Jeg tror at rutinene
for å fange dem opp er gode nok. Vi skal også huske
at noen faktisk takker nei, og de har ingen 

plikt 

på seg
til verken å jobbe eller å gå på skole,
men de har en 

rett

.

  Jeg ser sammenhengen, og i denne FAFO-rapporten
sies det jo ikke at det enten er arbeid eller skole; det finnes
mange løsninger i kombinasjonen av å praktisere
i arbeidslivet og å ta utdanning. Og de arbeidsmarkedsordninger
som brukes i denne sammenheng, motiverer i stor grad ungdom til å gå tilbake
og videreføre skolen. Jeg synes derfor ikke det er riktig å fremstille
dette som noe enten – eller, det er faktisk både – og.
Men det er motivasjonen hos disse som ikke har noe, som det er nødvendig å ta
tak i, og de fanges altså opp gjennom oppfølgingstjenesten.
Arbeidsmarkedsetaten og oppfølgingstjenesten
har nå oppfattet at de har en felles målgruppe,
og i det ligger det for meg en forsikring om at det er mulig å forbedre
tiltakene eller å få til kombinerte tiltak for
ungdom i denne aldersgruppen.





                

 Statsbygg eier i dag 540 leiligheter og hybler
i Oslo. En del av disse brukes som gjennomgangsboliger eller rekrutteringsboliger
med en vanlig leietid på maksimalt tre år. Enkelte
boligkompleks leies ut som personalboliger for Rikshospitalet og
Radiumhospitalet. I tillegg er 30-40 av boligene øremerket
politisk ledelse i departementene.

Statsbygg er i ferd med å utarbeide
en ny strategi for forvaltningen av sine boliger. Denne vil bli
sett i sammenheng med det pågående strategiarbeidet
i Statsbygg, som Stortinget er orientert om i Arbeids- og administrasjonsdepartementets
budsjettproposisjon for 1999.

Leienivået i statens boliger har fra
gammelt av vært lavt, men siden 1998, da det ble vedtatt
nye regler for fastsettelse/regulering av leien i statlige
boliger, har Statsbygg gjennom taksering eller verdivurdering søkt å bringe
leiene opp mot markedsnivå. Fra 1. januar 1999 ble leiene
generelt økt med 10 pst., og fra 1. juli 1999
vil det bli en ny leieøkning på 6 pst.
Ved fraflytting skal leien vurderes og eventuelt fastsettes på nytt
gjennom takst før leiligheten igjen leies ut. Statsbygg
har som målsetting å komme opp til markedsleie
uten å være prisledende.

Statsbygg vil i forbindelse med de seneste
oppslag i pressen understreke at det for disse boligene er snakk
om en relativt enkel standard og uten tilleggsytelser av noen art.

  Jeg har vel ikke så mye mer å tilføre.
Men Statsbygg vil i tillegg til det de nå gjør med
trinnvis økning av leien på de avtalene de har,
se på hele sin utleievirksomhet i forbindelse med det strategiske
arbeidet som er gjort. Statsbyggs leiligheter utbys ikke på det åpne
marked, for de skal dekke statens behov. Slik er det litt vanskelig å si
akkurat hva markedsleien er, men de prøver å finne
en leie som er tilnærmet markedsverdien. Nå mener
Statsbygg selv at leien for deres leiligheter ligger på ca.
70-75 pst. av prisene i et oppnåelig åpent marked,
men vi utvikler oss altså i den retning som representanten
etterspør.

