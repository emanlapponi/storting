  Regjeringen har for perioden 1998-2001 utarbeidet
en handlingsplan for å øke rekrutteringen av personer
med innvandrerbakgrunn til statlig sektor. Forsvarsdepartementet
har fulgt opp denne ved å utgi sin egen handlingsplan for
etater som er underlagt departementet. Handlingsplanen skisserer
en rekke tiltak for å øke rekrutteringen av personer
med innvandrerbakgrunn til Forsvaret. En viktig forutsetning
for å oppnå økt rekruttering er at vi
må gjøre Forsvaret bedre kjent i innvandrermiljøene,
slik at man blir klar over hvilke muligheter Forsvaret kan tilby
både de som ønsker en militær
utdanning og de som ønsker en sivil karrierevei i Forsvaret.
Det er derfor nødvendig å ha god kommunikasjon
med innvandrermiljøene, slik at vi i fellesskap kan finne
fram til hvordan vi best mulig kan få gitt en god og saklig
informasjon om Forsvaret.

Det presseoppslaget som jeg antar representanten Width
sikter til, var et kontaktskapende besøk fra Forsvarets
overkommando som et ledd i dette arbeidet. Dette finner jeg helt
naturlig i og med at Forsvarets overkommando har fått i
oppdrag fra departementet å følge opp handlingsplanen.

Representanten Width har i sitt spørsmål
valgt en formulering om besøkets hensikt som ikke gjenspeiler
Forsvarets måte å rekruttere personell på.
Selvsagt skal vi ikke verve personell under fredagsbønnen,
men vi ønsker å finne et egnet forum for å informere
om Forsvaret og de muligheter Forsvaret kan tilby, slik jeg nettopp
har vært inne på.

Jeg ser at representanten Width i Dagbladet
31. januar i år diskvalifiserer muslimer som offiserer
i vårt forsvar og mener de representerer en sikkerhetsrisiko.
Med forbehold om at representanten er sitert korrekt, vil jeg si
at det er opprørende at man kaster en mistenksomhetens skygge
over muslimene som gruppe på denne måten, og ikke
minst er det sårende overfor våre offiserer, sivilt
tilsatte og mannskaper med innvandrerbakgrunn. Jeg for min del finner
ingen grunn til å tvile på deres lojalitet, og forutsetter
selvfølgelig at alle som tilsettes i Forsvaret, er tilstrekkelig
sikkerhetsklarert i forhold til sine oppgaver. Dette gjelder selvsagt
også personer med innvandrerbakgrunn. Det forhold at det
kan være problematisk å sikkerhetsklarere enkelte
personer fordi det er vanskelig å etterprøve
deres personlige opplysninger ti år tilbake i tid, er selvfølgelig
ingen generell sikkerhetsrisiko, og er uavhengig av religiøs
eller etnisk tilknytning. Dette er også Sikkerhetsstabens
syn.

Det bør også i denne sammenheng
minnes om at alle mannlige norske statsborgere har rett og plikt
til å utføre verneplikt. Det er også lovfestet
at man har rett til å nekte militærtjeneste ut
fra religiøse overbevisningsgrunner, uavhengig av hvilken
religion man utøver. Dette er og blir en individuell sak,
og jeg regner med at de som enten avtjener verneplikten eller velger
en yrkeskarriere i Forsvaret, har avklart sitt forhold på dette
området.

Til slutt vil jeg understreke at departementet
ikke vil endre målsettingen om en større andel
av personer med innvandrerbakgrunn i Forsvaret. Det er viktig og
berikende for Forsvaret at man også på dette området
er i takt med utviklingen i samfunnet.

  Jeg registrerer at representanten Width er
uenig i prinsippet, og det kan jeg selvfølgelig ikke gjøre
noe med.

Når det gjelder hvordan Forsvaret
følger opp de mål de blir pålagt av departementet,
i dette tilfellet handlingsplan for innvandrere, synes ikke jeg
det er et spørsmål for statsråden. Jeg
regner med at de disponerer sitt personell for å oppnå de
mål som er satt, ut fra en hensiktsmessighet.

Når det gjelder spørsmålet
om Forsvarets øverste ledelse, kan jeg bare her henvise
til en pressekonferanse jeg skal ha kl. 14 i dag, hvor representanten
Width vil få en del svar på akkurat det spørsmålet
han stiller, og jeg håper at han har forståelse
for at jeg ikke kan gi akkurat de svarene her på talerstolen
nå.

  Jeg fastholder at jeg som statsråd
ikke vil bry meg med hva enkeltpersoner i Forsvarets overkommando
bruker sin tid på. Jeg har tatt større grep i
forhold til Forsvarets overkommando enn det.

Når det gjelder hvordan man forholder
seg til en sikkerhetsrisiko, er det basert på individuelle
vurderinger av Sikkerhetstjenesten. Det forutsetter jeg gjøres
uavhengig av hvilken bakgrunn vedkommende har som vil inn i Forsvaret,
enten i en militær eller i en sivil stilling. Derfor synes
jeg ikke at det er et spørsmål som krever mer utdypning
enn det.





                

