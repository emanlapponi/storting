  Ved behandling av Forsvarets investeringsprosjekter
forholder Forsvarsdepartementet seg til Stortingets bevilgningsreglement
og de fullmakter som gis i de årlige budsjett- og investeringsproposisjoner.

I henhold til fullmakt i St.prp. nr. 1 for
1998-99 vedtak V tredje ledd forutsettes det at alle nasjonale byggeprosjekter
på over 25 mill. kr forelegges Stortinget. De utbyggingskostnader
for regionfeltprosjektet som tidligere er offentliggjort, ligger
betydelig over denne grense og tilsier at prosjektet vil bli forelagt
Stortinget før det startes opp.

For å få utarbeidet et prosjekt
som er tilstrekkelig godt fundamentert til å presenteres
for Stortinget, gis Forsvarsdepartementet i samme romertallsvedtaks
fjerde ledd adgang til å starte opp prosjektering av byggeprosjekter
med en samlet utgift tilsvarende inntil 5 pst. av den totale
bevilgning på de respektive poster. For å følge opp
Stortingets vedtak fra 23. mars i år har departementet gitt
Forsvarets overkommando i oppdrag å utarbeide et forprosjekt,
slik at dette kan forelegges for Stortinget i løpet av
neste vinter eller våren år 2000. For 1999 utgjør bevilgede
midler på kap. 1760 post 47 ca. 925 mill. kr, slik
at de 20 mill. kr som er planlagt benyttet til
planarbeidet for regionfeltet i 1999, er beregnet til å ligge
vel innenfor totalrammen for prosjektplanleggingen.

Jeg kan således bekrefte at det ikke
vil bli iverksatt noen utbygging av Regionfelt Østlandet uten at
prosjektet og kostnadsrammen er godkjent av Stortinget. Dette prosjektet
vil med andre ord følge de samme prosedyrer som Forsvarets øvrige
byggeprosjekter med kostnadsramme over 25 mill. kr.

  Når det gjelder selve prosjektet,
har jeg gitt et klart svar på at det ikke blir igangsatt.
Hvilket dokument representanten viser til, er jeg noe usikker på,
men det kan gjelde iverksetting av dette forprosjektet. Hvis det
er av en karakter som tilsier at det kan åpnes, skal jeg
selvfølgelig se om det er mulig, for det ville jo være
en oppfølging av den linjen jeg har. Men jeg kan ikke her
og nå si det på annen måte enn at jeg
vil undersøke hva dette dokumentet gjelder, og så foreta
en vurdering av det.

  Jeg vil ikke gå god for alle opplysninger
som er kommet fram i disse Brennpunkt-programmene. Dem får
vi ta en mer grundig debatt om en annen gang. 

Når det gjelder skytefeltsaken, er
også representanten kjent med hvilke vedtak Regjeringen
la opp til der, men vi er selvfølgelig forpliktet til å gjennomføre
det flertallsvedtaket som er gjort i denne salen. Vi følger – som
jeg sa i mitt første svar – de prosedyrer for
gjennomføring av slike investeringsprosjekter som jeg refererte
til, noe som betyr at vi vil komme tilbake til Stortinget med et
endelig prosjekt når forprosjektet gir oss bedre grunnlag
for å legge det fram for Stortinget.





                

