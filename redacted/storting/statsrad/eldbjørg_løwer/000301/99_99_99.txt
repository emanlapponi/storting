  Jeg har fått Forsvarets overkommando
til å foreta en vurdering av de beredskapsmessige aspektene
ved nedleggelsen av produksjonen av kaliber 7,62 mm på Raufoss.
FO har konkludert med at nedleggelsen 

ikke 

vil
svekke Forsvarets beredskapsevne.

Forsvarets overkommando vurderer stridsverdien
til håndvåpen generelt som lav. Dette gjelder
da selvfølgelig også den tilhørende ammunisjon.
Det er viktigere for Forsvaret at produksjonen av mellomkaliberammunisjon forblir
i Norge.

Norsk ammunisjonsberedskap er i første
rekke basert på beredskapslagring av ammunisjon. Det er
derfor ikke inngått noen avtaler med eller forberedt forhåndsrekvirering
fra noen ammunisjonsprodusent om produksjon og levering av ammunisjon
ved beredskap. Slik beredskapsproduksjon ville være betinget
av at alle råvarer, halvfabrikata og komponenter for de
aktuelle ammunisjonstypene var tilgjengelig på lager.
Den aktuelle industri holder ikke slike råvarer og komponenter
på lager, men baserer seg på relativt hyppige
tilførsler fra underleverandører underveis
i produksjonen. Kostnader ved eventuelt å anskaffe og holde
lagre av råvarer og komponenter for beredskapsproduksjonen
ville bli belastet Forsvaret og utgjøre en stor del av
prisen for ferdigprodusert ammunisjon. Når ledetiden,
dvs. leveringstiden for råvarer og komponenter fra underleverandør,
samtidig er lang, forklarer det hvorfor Forsvaret har valgt å basere sin
ammunisjonsberedskap på ammunisjonslagre. 

Våre beredskapslagre er ment å forsyne
stridende avdelinger med ammunisjon til allierte forsyningslinjer
er etablert. De første tiltak på ammunisjonssiden,
dersom utviklingen skulle tilsi at dette er nødvendig,
er forsering av allerede inngåtte kontrakter, eller utløsing
av opsjoner med våre ammunisjonsleverandører i
flere land. Nammo har som et større nordisk ammunisjonsselskap
et vesentlig bredere produktspekter enn Raufoss ammunisjon hadde
før fusjonen. Siden Nammo nødvendigvis har flere
alternative underleverandører, har selskapet bedre forutsetninger
for å forsere sin produksjon enn mindre nasjonale selskaper.

Når det gjelder eventuelt kjøp
av kaliber 7,62 mm produsert fra Nammos fabrikk i Sverige, ved krise
eller krig, søkes dette ivaretatt gjennom et avtaleverk
mellom Norge, Sverige og Finland for leveransesikkerhet for ammunisjon.
Det pågår forhandlinger mellom forsvars- og utenriksmyndighetene
i Finland, Sverige og Norge med det formål å få på plass
et slikt avtaleverk. Et avtaleverk for leveransesikkerhet vil innebære
at de tre lands myndigheter aksepterer en viss grad av gjensidig
avhengighet i forhold til leveranser av ammunisjon. Avtaleverket
vil også ivareta behovet for prioritering mellom kontrakter og
kunder hvis ett av de tre deltakerland kommer i en beredskapssituasjon.

  Forsvarets overkommando har uttalt seg ut
fra beredskap knyttet til hvor viktig de mener at håndvåpen,
og dermed også ammunisjon for håndvåpen,
er i en krisesituasjon. De sier altså at det er mer om å gjøre
at 12,7 og 57 mm blir produsert i Norge. Men det er jo ikke et spørsmål
som er oppe nå. 

Stortinget vil få seg forelagt hele
saken om Nammo, både de næringspolitiske og de
beredskapsmessige sidene, i en proposisjon til Stortinget som fremmes
av Nærings- og handelsdepartementet, ved ministeren, gjennom
Regjeringen. Avtalen med de tre nordiske land er under utvikling.
Det skal være et møte her i Oslo i mars-april,
hvor man da regner med å kunne gå enda et skritt
i retning av å få en slik avtale på plass.





                

  Først må jeg få lov
til å gi en kommentar til spørsmålets
siste avsnitt, nemlig om «flysamlingen til 72 mill. kroner».
Meg bekjent er ikke flysamlingen taksert slik at vi kan angi noen
verdi for den, men det som er tilfellet, er at flysamlingen står
i et lagerbygg som det kostet 72 mill. kr å føre
opp. For ordens skyld vil jeg også nevne at dette er et
lagerbygg for den resterende del av flysamlingen på Gardermoen,
som ikke fikk plass i Luftforsvarsmuseet i Bodø.

Representanten Smedsrud tar utgangspunkt i
Budsjett-innst. S. nr. 7 for 1999-2000, men for å se på dette med
forutsetninger, er det nødvendig å gå tilbake
til Innst. S. nr. 303 for 1996-1997, og de føringer som
der ble gitt, bl.a.,

«at
Forsvarsdepartementet gir Stiftelsen Militærhistorisk Forum
Østlandet tilfredsstillende muligheter til å utforme, utvikle
og drive en publikumstilpasset utstilling i hallen».

På dette grunnlaget har Forsvarsdepartementet
arbeidet hele tiden. Det ble i 1998 inngått avtale med
stiftelsen om leie av servicebygget, og det ble inngått
en samarbeidsavtale i 1999 mellom stiftelsen og Forsvarsmuseet om
den publikumstilpassede virksomheten.

I samarbeidsavtalen er det angitt at samlingen
skal åpnes for publikum senest 1. juni 2000. Jeg er innstilt
på at det skal bli en realitet, for det er en flott samling,
hvor det fra en rekke entusiaster er nedlagt et meget stort arbeid for å bringe
flyene til den standard de har i dag. 

Jeg er kjent med at stiftelsen allerede har
pådratt seg økonomiske forpliktelser for å tilrettelegge
for den publikumsrettede virksomhet, og at dette arbeidet for øvrig
er i gang. Etter mitt syn kan det derfor vanskelig hevdes at disse
forutsetningene ikke oppfylles. Ut fra dette arbeider jeg nå for å finne
praktiske og organisatoriske ordninger hvor Stiftelsen Militærhistorisk
Forum Østlandet fortsatt kan spille en rolle i forbindelse med den
publikumstilpassede virksomheten ved samlingen. Vi kan heller ikke se
bort fra at det, som tidligere nevnt, er inngått bindende avtaler
som Forsvaret også må forholde seg til.

Siden det er staten v/Forsvarsdepartementet
som står som eier av flyene, er det selvsagt at Forsvarsmuseet, som
Forsvarets overkommandos underlagte ledd med ansvar for Forsvarets
museale virksomhet, vil ha det overordnede ansvar for forvaltning
av flysamlingen.

Det er en kjent sak at det er noe uro omkring
flysamlingen, og det er blitt rettet flere henvendelser og sendt flere
brev til stortingsrepresentanter, til Riksrevisjonen og til meg,
hvor ulike syn har kommet fram. Vi arbeider imidlertid for å finne
en løsning som skal ivareta publikums interesser, nemlig
at samlingen blir åpnet til det fastlagte tidspunkt.

  Til det siste har jeg sagt at jeg jobber med
det som mål, og det er den garantien jeg kan gi så langt.
Men vi jobber for å oppfylle Stortingets forutsetninger
for det.

Når det gjelder utsagnet om at Forsvarsdepartementet har
endret syn, henvises det kanskje til den komitemerknaden som er
gitt i Budsjett-innst. S. nr. 7 for 1999-2000. Der er det sagt fra
komiteen at vi skal jobbe for en organisering som gjør
at denne flysamlingen blir tilgjengelig, og at det blir en forsvarlig
drift av anlegget. Den kommentaren om manglende oppfylling fra komiteens
side, og det ble gjentatt i debatten, var ikke en kritikk av at Forsvarsdepartementet
ikke hadde gjort jobben sin. Kritikken gikk på om Stiftelsen
hadde bidratt med de 5 mill. kr som de hadde lovet
ved besøk i komiteen. De er nå til utkvittering
gjennom stiftelsen og bidrar til at den publikumsrettede delen blir
utviklet. Slik sett kan ikke jeg se at de har brutt sine løfter.





                

  Den foreliggende reguleringsplan for utbygging
av Kongsgårdmoen ungdomsskole på Kongsberg omfatter
et ubebygd areal av Forsvarets eiendom Kongsgårdmoen leir.
Planene for utbygging medfører imidlertid at to eller tre
bolighus må innløses.

For å unngå innløsning
av boliger rettet Kongsberg kommune en henvendelse til Forsvarsdepartementet
i 1995 hvor det ble uttrykt ønske om å overta
en del av Forsvarets eiendom, som imidlertid er bebygd med fem garasjer.
Garasjene som på sikt er planlagt erstattet med et større
felleslager et annet sted, er fortsatt i bruk til lagring av forsvarsmateriell
og kan ikke avstås uten erstatningsbygg, permanent eller
eventuelt midlertidig. Henvendelsen ble på vanlig måte
oversendt til Forsvarets bygningstjeneste, og jeg er kjent med at
Forsvarets bygningstjeneste har diskutert saken med kommunen ut
fra et ønske om å være så imøtekommende
som mulig. Det er imidlertid på det rene at byggingen av
midlertidige lagre vil bli en forholdsvis kostbar løsning
for kommunen, som derfor i sin reguleringsprosess valgte en annen
løsning.

Et annet alternativ som kommunen har vurdert
og forkastet, er å vente med utbyggingen til Forsvaret
innen egne midler fikk rom til å bygge nytt sentrallager,
hvilket altså kan ta noen år. I så fall
vil kommunen kunne få kjøpe området forholdsvis
rimelig. 

En annen mulig løsning vil kunne være å flytte
garasjebyggene til et annet sted på Kongsgårdmoen
leir. Omkostningene til flytting er anslått til ca. 6 mill. kr
og vil eventuelt bli betydelig billigere for kommunen enn å bygge
nye lagerbygg. Jeg er kjent med at Forsvarets bygningstjeneste har
avtalt møte med kommunen om ca. 14 dager for å drøfte
dette. Hvis kommunen sier seg interessert i å dekke flyttekostnadene,
vil de få anledning til å kjøpe området
til normal tomtepris.

Med bakgrunn i det jeg har sagt, finner jeg
grunn til å peke på at Forsvarets krav om erstatning
for en eventuell avståelse ikke bare dreier seg om prisen
på grunnarealet eller tomme bygninger uten noen anvendelse,
men også om erstatningsbygg til den virksomhet som drives
i lageranlegget. I den nåværende økonomiske
situasjon har Forsvaret selv ikke anledning til å bygge
erstatningsbygg med det første og må derfor satse
på å bruke garasjeanlegget en del år
framover, hvis kommunen ikke ser seg tjent med å samarbeide
om en annen løsning.

  Dette er faktisk en gammel sak. Helt fra jeg
selv var ordfører på Kongsberg for ganske mange år
siden har dette vært en sak. Men det har ikke nødvendigvis
vært slik at det er Forsvaret som har hindret det. Det
har også vært kommunens prioritering av skolebygg
som har vært en del av den diskusjonen. 

Min holdning er, og det har jeg også meddelt
ordføreren på Kongsberg, at jeg håper
at det er mulig å finne en løsning lokalt som
kan ivareta kommunens eventuelle behov for å bygge denne
skolen tidligere enn hvis Forsvaret skal vente til de flytter over
i et sentrallager. Til det må det en dialog til. Den er
i gang. Jeg har den innstilling at dette må vi kunne finne
en løsning på, men da ved at kommunen og Forsvaret
lokalt kommer til en løsning. 





                

