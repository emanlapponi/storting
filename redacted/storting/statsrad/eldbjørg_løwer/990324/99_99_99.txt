  Tjenestereglementet for Forsvaret klasse 7
regulerer hvilke regler som gjelder ved bl.a. avhending av Forsvarets
motoriserte kjøretøyer. Av tjenestereglementets
pkt. 763.07 fremgår det at materiell som ikke regnes for å være
av sensitiv art, kan avhendes ved salg, og hovedprinsippet skal
være at det gir Forsvaret størst mulig nettoutbytte.

Forsvaret har flere ganger tidligere solgt
kjøretøyer som et parti inkludert logistikk. Som
eksempler kan nevnes at kjøretøyer av typen Willys
Jeep, GMC og  tonn Dodge har blitt solgt som hele partier, men da
som en større fellesauksjon. Partisalg kan derfor ikke
anses å være brudd på Forsvarets gjeldende
praksis. Nå står Forsvaret overfor et forestående
salg av kjøretøyer av typen Landrover. Dette salget
er lagt ut som et partisalg i form av et pakketilbud i inn- og utland.
Forskjellen er altså at Forsvaret denne gang legger kjøretøyer
ut for vanlig salg istedenfor som del av en auksjon. For øvrig
er det sannsynlig at Forsvaret vil selge Volvo feltkjøretøyer
enkeltvis og på vanlig auksjon. 

Hensikten med å gjennomføre
en avhending ved bruk av formen partisalg er å sikre Forsvaret
størst mulig økonomisk nettoutbytte. Ved partisalg
er Forsvaret sikret at alt materiell blir avhendet med en gang.
Ved enkeltsalg kan Forsvaret risikere å bli sittende igjen med
et større antall kjøretøyer. Et partisalg
medfører derfor at Forsvaret sparer kostnader ved å unngå at
kjøretøyer med jevne mellomrom må legges
ut på ny auksjon. Dette hensynet bør etter mitt
syn veie tyngre enn å forsyne enkeltindivider i Norge med
utrangerte militære kjøretøyer.

  Tjenestereglementet for avhending av slikt
forsvarsmateriell er ikke til hinder for at man i fremtiden både
kan legge det ut som partisalg og for vanlig salg til sivile. Dette
vil være en praksis som kan benyttes, og som må avklares
i hvert enkelt tilfelle. 

Jeg nevnte i mitt svar at Volvo feltkjøretøyer
antakeligvis vil bli solgt både på vanlig auksjon
og enkeltvis, men jeg synes det er viktig å holde fast
ved det hovedprinsipp som gjelder for avhending av slike kjøretøyer, nemlig å sikre
Forsvaret størst mulig nettogevinst. Det vil jeg fortsatt
legge til grunn, samtidig som jeg går ut fra at det materiell
som blir tilbudt for salg, er klarert for denne type salg, slik
at vi ikke kommer i en konflikt à la det representanten
Bredvold muligens antydet i sitt spørsmål.





                

