 Regjeringen er opptatt av likelønnsspørsmål,
både ut fra sitt helhetlige samfunnsansvar og i sin funksjon
som arbeidsgiver. Det er imidlertid partene som har hovedansvaret
for gjennomføring og utforming av lønnsoppgjørene.

Staten som arbeidsgiver legger vekt på å ivareta
likelønnspolitiske hensyn på alle nivåer
i tariffoppgjørene og nærmer seg likelønnsproblemstillinger
med forskjellige typer virkemidler. I forkant av et lønnsoppgjør ønsker
jeg selvfølgelig ikke å ta stilling til hvilke
enkeltvirkemidler, som f.eks. likelønnspott, partene bør
ta i bruk. Jeg ønsker imidlertid å orientere om
hva partene sentralt i det statlige tariffoppgjøret har
bidratt til når det gjelder likelønn på 1990-tallet.

I tariffoppgjørene på 1990-tallet
har de sentrale partene i større grad enn tidligere ivaretatt
likelønnspolitiske hensyn på alle nivåer.
Dette har gitt positive resultater, og utviklingen i det statlige
tariffområdet går i riktig retning. Følgende
tall viser likelønnsutviklingen:

Et forskningsprosjekt som er gjennomført
av Institutt for samfunnsforskning, viser at lønnsforskjellene
mellom kvinner og menn er klart mindre for perioden 1991-96 enn
for perioden 1987-90. Utviklingen i lønnsforskjeller mellom
kvinner og menn med lik utdanning, yrkeserfaring og arbeidstid er
redusert fra 9,4 pst. i 1991 til 7,3 pst. i 1996.
Når det kontrolleres for stilling, er lønnsforskjellene
innen samme stilling stabil på ca. 1 pst. i samme
periode. Analyser viser at lønnsutviklingen over tid innen
samme etat er noenlunde lik for kvinner og menn. Lønnsforskjellene
oppstår i hovedsak som forskjeller i begynnerlønn
for kvinner og menn i samme virksomhet.

De sentrale føringene til fordel for
kvinner ble i fjorårets hovedtariffoppgjør forsterket.
I Hovedtariffavtalen i staten 1. mai 1998 – 30. april 2000
sies det at likelønn på alle nivåer skal
ivaretas i sentrale forhandlinger i første avtaleår.
Jeg siterer også følgende:

«Kvinner
og skoleverket skal ha en større andel av lønnsmidlene
enn en prorata fordeling tilsier.»

Hensynet til likestilling er også tatt
med som et punkt før de lokale forhandlingene begynner,
og de sentrale partene tilrår følgende:

«Partene
lokalt kartlegger eventuelle kjønnsbetingede lønnsforskjeller
på alle nivå, og forhandlingene skal bidra til å fjerne
disse.»

Jeg vil også vise til følgende
resultater fra de siste årene: Det sentrale justeringsoppgjøret
i staten pr. 1. august 1998 gav kvinnene 53 pst. av lønnsmidlene,
mens de utgjorde 44 pst. av lønnsmassen. Tilsvarende
tall for 1997 viser 46 pst. av lønnsmidlene til
kvinnene, med en kvinneandel på 44 pst., og i
1996 47 pst. av lønnsmidlene til kvinnene, med
en kvinneandel på 42 pst.

Som nevnt foran, tyder forskning på at
lønnsforskjellen oppstår i den enkelte statlige
virksomhet, fordi kvinner og menn ser ut til å bli tilsatt
i ulike begynnerstillinger, selv om de har samme type utdanning.
Her har partene lokalt et arbeid å gjøre, og det
har de sentrale partene gitt klare føringer for.

  For det første har jeg ikke konkludert
når det gjelder representantens spørsmål,
og for det andre finner jeg det helt umulig for meg i den situasjonen
vi er i, å kommentere utspill av den karakter som Høyres
leder har kommet med. Det tror jeg det er forståelse for.

Jeg har lyst til å supplere mitt svar
med noen tiltak som vi tross alt iverksetter for å få minsket
forskjellen i lønn mellom kvinner og menn. Det er nå mulig
etter likestillingsloven å særbehandle menn for å få en
bedre balanse mellom menn og kvinner i kvinnedominerte yrker. Denne
forskriften trådte i kraft 17. juli 1998. Her er særbehandling
spesielt nevnt i forhold til å oppfordre menn til å søke
stillinger og utdanning samt å gi menn fortrinnsrett til
stillinger og studieplasser.

For øvrig har også kirke-
og undervisningsministeren gjort en stor innsats for å påvirke
ungdommens utdanningsvalg, for å medvirke til endringer
på det kjønnsdelte arbeidsmarkedet. Vi hørte
også at det i den muntlige spørretimen i dag ble
nevnt at det kommer en handlingsplan for rekruttering til lærerutdanningen.
 

Selvfølgelig er lønnsspørsmålet
en del av dette, men det vil jeg altså ikke gå inn
på nå.





                

   De siste månedene har ledigheten
vært stabil på et lavt nivå. I februar
var den registrerte ledigheten på 2,7 pst. Dette
viser at det varslede omslaget på arbeidsmarkedet ennå ikke
har kommet. Det er bare Luxemburg og Island av industrilandene som
har en lavere ledighet enn Norge. Dagens situasjon kjennetegnes ved
mangel på arbeidskraft innenfor flere sektorer, herunder
helse og utdanning. Samtidig ser vi tegn til at enkelte næringer
vil kunne oppleve et fall i sysselsettingen.

Spesielt innen verkstedindustrien er det varslet
ytterligere permitteringer, og det kan i løpet av 1999
forventes en del oppsigelser. Også innenfor bygge- og anleggsbransjen
er det forventet redusert aktivitet gjennom 1999 og 2000.

Verkstedindustrien er i stor grad konsentrert
langs kysten og utgjør i noen grad hjørnesteinsbedrifter
i lokalsamfunn der alternative sysselsettingsmuligheter ofte er svært
begrenset. For å sikre like rammevilkår for norsk verftsindustri
sammenliknet med utenlandske konkurrenter har Regjeringen foreslått å øke
skipsbyggingsstøtten til de maksimalsatser som EØS-avtalen
tillater.

Regjeringen følger også utviklingen
innen bygge- og anleggssektoren nøye. Ved en vesentlig
svekkelse av etterspørselen etter arbeidskraft i denne
sektoren vil det bl.a. kunne være aktuelt å forsere
en del statlige byggeprosjekter.

Som vist i nasjonalbudsjettet for 1999 er det
betydelig usikkerhet rundt den videre utviklingen i norsk økonomi. Regjeringen
tar denne usikkerheten alvorlig, bl.a. gjennom en tett oppfølging
av utviklingen på arbeidsmarkedet. Det innebærer
for det første at arbeidsmarkedsetaten overvåker
utviklingen og kartlegger behov hos arbeidsledige. For det annet
legger arbeidsmarkedsetaten vekt på å formidle
arbeidsledige til ledige stillinger. Dagpengeregelverkets
krav om yrkesmessig og geografisk mobilitet vil også i
tiden framover bli strengt praktisert når dette er nødvendig
for å fylle ledige stillinger.

For å avhjelpe spesiell geografisk
ubalanse prioriteres områder med høy ledighet
ved fordeling av plasser under arbeidsmarkedstiltakene. Behovet
for endringer i budsjettopplegget for inneværende år – herunder
tiltaksnivået for 2. halvår 1999 – vil
spesielt bli vurdert i forbindelse med revidert nasjonalbudsjett.

  Jeg vet ikke om Regjeringen er like bekymret
som representanten, men vi er i hvert fall veldig opptatt av den
utviklingen som skjer på arbeidsmarkedet. Og vi har hele
tiden ment at det viktigste bidraget for å hindre økt
arbeidsledighet, er rentenivået – å drive
en finanspolitikk hvor renten går nedover. Det ser ut til å gå i
riktig retning.

Tallene for ledighet og permitteringer har
til nå ikke økt, men faktisk holdt seg ganske
stabile. Vi har hatt møter med den delen av industrien
som har signalisert størst tall for permitteringer og eventuelt
oppsigelser, olje- og verkstedindustrien, og de har sagt at hvis
det ikke endres på rammebetingelser, kan det komme til å skje
noe i tredje kvartal i år. Det betyr at vi til revidert
nasjonalbudsjett faktisk har mulighet til å gjøre
det vi har sagt vi skal gjøre: følge nøye
med og eventuelt komme tilbake med tiltaksnivå i revidert
budsjett. Da er det spesielt med tanke på å bruke
tiltakene i de lokalmiljøene der disse skadene eventuelt
skjer.





                

  Jeg viser til mitt svar som jeg nettopp gav
til representanten Sylvia Brustad, der jeg nevnte ulike virkemidler
som et omslag på arbeidsmarkedet vil bli og er blitt møtt
med.

Representanten Karin Andersen uttrykker i sitt
spørsmål frykt for at distriktene skal bli tappet
for arbeidskraft. Min erfaring er at den enkelte arbeidssøkers
primærønske er å få jobb. Mange
av dem som vil kunne omfattes av oppsigelser i verkstedindustrien,
har solid arbeidserfaring og kompetanse. Flere av disse vil derfor
relativt raskt kunne gå inn i ledige jobber uten behov
for nye kvalifikasjoner og uten bistand fra arbeidsmarkedsetaten.
I andre tilfeller vil det være ønskelig at arbeidsmarkedsetaten
forsøker å formidle den enkelte til jobb selv
om dette måtte innebære flytting. I sin bistand
til arbeidssøkerne tar etaten utgangspunkt i mulighetene
på det lokale arbeidsmarkedet. I noen tilfeller vil det
imidlertid være nødvendig å gå utenfor
lokalområdet for å tilby jobb.

I dagpengeregelverket stilles det krav til
at en skal ta arbeid der det tilbys, selv om dette innebærer
flytting. På visse vilkår, som f.eks. alder og
omsorgsfunksjoner, kan imidlertid en arbeidssøker registreres
som lokal arbeidssøker.

Når det gjelder tiltaksnivået
for 1999, foreslo Regjeringen i St.prp. nr. 1 for 1998-99 gjennomsnittlig
8 000 plasser. Dette ble redusert til 7 000 ved
behandlingen av budsjettet. Regjeringen gjorde det videre klart
at tiltaksnivået for annet halvår 1999 vil bli
vurdert nærmere i forbindelse med revidert nasjonalbudsjett
i lys av utviklingen på arbeidsmarkedet. Dette vil Regjeringen
følge opp.

   Jeg tror det er viktig å opprettholde
en mobilitet på arbeidsmarkedet.  Norge er ett arbeidsmarked,
og det er ikke fornuftig bruk av ressurser å beholde ledig
kvalifisert arbeidskraft ett sted når det er behov for
den samme arbeidskraften et annet sted.  Det går an å gjøre
noen unntak, som jeg nevnte i svaret mitt, men jeg tror at vi i
størst mulig grad skal ha den felles målsettingen
at arbeidskraften skal brukes når den finnes.

Så hadde representanten et spørsmål
til, om det var tenkelig å bruke deler av rammen for annet
halvår i første halvår.  Det er et teknisk
spørsmål som sikkert kunne vært ordnet,
men vi har altså ikke til nå funnet behov for å komme
til Stortinget med forslag om en slik omdisponering av de midlene
som Stortinget har bevilget for et helt år.  Men hvis det
er nødvendig, er det én måte å gjøre det
på å fange det opp før revidert nasjonalbudsjett.





                

