  Kirke-, utdannings- og forskningskomiteen
anmodet i Budsjett-innst. S. nr. 12 for 1998-99 Regjeringen om å legge
forholdene til rette for en utvidelse av Informatikkbygget i Gaustadbekkdalen. På bakgrunn
av komiteens merknad bad departementet i januar 1999 Universitetet
i Oslo om å legge fram et romprogram i tråd med
komiteens merknader. I juni 1999 sendte departementet en forespørsel
til Norges forskningsråd om å se det
foreslåtte romprogrammet i sammenheng med andre forslag
om utbygging i området. Forskningsrådet har i
samarbeid med Universitetet i Oslo, Statsbygg og andre interessenter
forsøkt å utvikle en samordnet helhetsplan for
utviklingen av den aktuelle del av Gaustadbekkdalen hvor plasseringen
av nybygg, trafikkløsninger mv. inngår.

Forslaget, som ble oversendt i april 2000,
innebærer bl.a. en utveksling av lokaler mellom det opprinnelige
informatikkbygget og det foreslåtte, ved at Institutt for
informatikk i det alt vesentlige blir plassert i et nybygg. Det
gamle informatikkbygget er foreslått disponert til å samle
Universitets senter for informasjonsteknologi og ved å gi
Norsk Regnesentral mer lokaler.

Statsbygg har beregnet kostnadene til det samlede prosjektet
til om lag 560 mill. kr på prinsnivå april
2000. Dette er et foreløpig materiale og derfor knytter
det seg en viss usikkerhet til kostnadsoverslaget. De samlede økte
husleiekostnader for Universitetet i Oslo kan beløpe seg
til mellom 40 og 50 mill. kr pr. år.

Departementet vurderer nå det materialet
som er lagt fram, og på grunnlag av denne vurderingen vil
jeg komme tilbake til den videre oppfølging av prosjektet.

  Vi jobber nå kontinuerlig med å se
på det materialet som er lagt fram, og gjør en vurdering.
Men jeg tror ikke vi kan gå over til en behandlingsform
hvor vi tar enkeltbygg gjennom spørretimen og avklarer
når de skal bli bygd – det har vi en budsjettprosess
til. Det er også mange andre bygg innenfor universitets-
og høyskolesektoren som har stor betydning for forsknings-
og IT-virksomhet, som står i kø. Vi har et realfagsbygg
i Trondheim som ennå ikke har blitt fullført,
og vi har høyskoler som sårt trenger nybygg. Så dette
må inn i en budsjettsammenheng og ses i den forbindelse.

Men jeg skal love at jeg skal være
oppmerksom på denne saken i tiden framover, og komme tilbake
til Stortinget ved en dertil egnet anledning med en vurdering av
saken.

  Det er riktig som representanten Reikvam sier,
at i anmodningene fra Stortinget er det forutsatt at Forskningsrådet
skal eie bygget. Det betyr ikke at det ikke har budsjettmessige
konsekvenser for bl.a. Universitetet i Oslo. Jeg sa i mitt første
svar at dette kan innebære en økt husleiekostnad
for Universitetet i Oslo på mellom 40 og 50 mill.
kr pr. år. Sånn sett er dette helt klart en budsjettsak,
og må ses også i den sammenheng. Men jeg skal
gjøre mitt til at vi kommer tilbake til den videre oppfølgingen
av prosjektet.





                

  Representanten Inge Lønning mener
det vil være nyttig for Norge å delta i den internasjonale
leseundersøkelsen «Progress in International Reading
Literacy Study», forkortet PIRLS. Denne undersøkelsen
er en oppfølging av IEAs «Reading Literacy Study»,
som ble gjennomført blant 9-åringer og 14-åringer
i 1991. Norge deltok i undersøkelsen i 1991. Datainnsamlingen
i undersøkelsen skal skje i april-mai 2001. Av de nordiske
landene deltar Island og Sverige.

Norge deltar i flere internasjonale undersøkelser
i regi av OECD og IEA. I denne sammenhengen har jeg lagt vekt på at
Norge deltar i OECD-undersøkelsen PISA, «Programme
for International Student Assessment». Undersøkelsen
fokuserer på 15-åringers kunnskaper, ferdigheter
og holdninger knyttet til lesing, matematikk og naturfag. Lesing
var hovedområdet for undersøkelsen i 2000, og
resultatene vil bli lagt fram høsten 2001.

Jeg er opptatt av å få god
informasjon om hvordan situasjonen er i den norske skolen, med sikte
på å sette inn tiltak. Høsten 2000 ble
det satt i gang en prøveordning med obligatorisk kartlegging
av leseferdigheter på 2. og 7. klassetrinn. Dette
er det også orientert om gjennom KUFs budsjettproposisjon
for 2001. Gjennom denne ordningen har vi allerede et godt system
for å følge elevers leseferdighet. Kartleggingsprøvene
skal være til nytte lokalt, for den enkelte skole
og kommune, slik at opplæringen kan legges godt
til rette for den enkelte elev. Det er utarbeidet en lærerveiledning
og idéhefter til kartleggingsprøvene. Departementet
har også laget en metodisk veiledning i lese- og skriveopplæring,
som har blitt svært godt mottatt i skolen.

Jeg vil intensivere arbeidet med kartlegging
og utvikling av leseferdighet, og også vurdere å innføre
obligatoriske leseundersøkelser for 3. eller 4. klassetrinn.
Jeg vil også be Senter for leseforskning om å gjennomføre
oppfølgende undersøkelser av de resultatene senteret
fant i 2000, med sikte på å finne ut om dette
handler om en reell nivåsenking etter Reform 97, eller
om det er andre årsaker som gir de resultater undersøkelsen
viser.

Jeg vurderer også å ta initiativ
til at det blir gjennomført en longitudinell undersøkelse
av norske barns leseferdigheter. Videre vil jeg følge opp
evalueringen av Samtak, kompetanseutviklingsprogrammet for PPT og skoleledere,
der lese- og skrivevansker inngår som et prioritert område.

Jeg vil også satse på videre
kompetanseutvikling for lærere. Høyskolene/lærerutdanningen
vil måtte få et betydelig ansvar for å følge
opp forskningsresultater fra Senter for leseforskning og andre forskningsresultater om
norske barns leseferdighet. Jeg vil selvsagt også følge nøye
de norske resultatene i PISA-undersøkelsen når
de presenteres i høst.

Leseferdigheter er en grunnleggende forutsetning
for å tilegne seg ny kunnskap og å klare seg i
samfunnet. Det er en viktig oppgave å fange opp elever
som har vansker med leseopplæringen, så tidlig
som mulig. Jeg legger stor vekt på å følge
opp dette feltet nøye.

Ut fra en samlet vurdering har jeg funnet at
vi vil få et godt grunnlag for å vurdere de norske
elevenes leseferdigheter over tid gjennom forsøket med
obligatoriske kartleggingsprøver i 2. og 7. klasse
og nye tiltak som er under planlegging. Når vi i tillegg
deltar i den internasjonale undersøkelsen PISA, mener jeg
at vi også har et grunnlag for internasjonal sammenligning.
Så får vi framover fortløpende vurdere
hvilke ytterligere undersøkelser som er nødvendige
for å gjøre norsk skole enda bedre.

  For det første lurer jeg på om representanten
Lønning mistet en del av det lange svaret – kanskje
var det for langt. Jeg sa i mitt første svar at jeg også vil
vurdere å innføre obligatoriske lesetester på 3. eller
4. klassetrinn. Dermed vil vi oppnå den evalueringen
over tid og på forskjellige trinn som representanten Lønning
etterlyser. Det kan være en like hensiktsmessig måte å få den
kontinuiteten og undersøkelsen på som å delta
i en annen undersøkelse, som internasjonale organisasjoner
gjennomfører. Så vi får fortløpende
vurdere hvilke typer undersøkelser vi skal gjennomføre. 

Jeg mener det er et langt og viktig steg denne
regjeringen har gjennomført ved at vi for første
gang har innført obligatorisk kartlegging av leseferdighetene
for 2. og 7. klassetrinn. Men jeg tror vi skal gå lenger
i den retningen for å ha gode verktøy for å måle
kvaliteten på lese- og skriveferdighetene, og ikke minst
kunne hjelpe dem som har lese- og skrivevansker.

 Det er mulig at representanten Lønning
sitter inne med mer informasjon om dette enn det jeg gjør.
Ifølge den informasjonen som jeg har, er det bare Island
og Sverige av våre nordiske naboland som skal delta. Finland,
Danmark og Norge har ikke planer om å delta. 

Det foretas mange internasjonale undersøkelser
av skolekvalitet. Jeg har selv vært med på å gå inn
i et samarbeid hvor Norge deltar aktivt i et felles arbeid for å utvikle
gode indikatorer for kvalitet. Jeg tror vi kan lære mye
av internasjonale undersøkelser og internasjonalt arbeid
når det gjelder kvalitet både på lesing
og på andre sider ved skolen, men det kan ikke være
slik at målestokken på om vi tar dette arbeidet
alvorlig, blir om vi deltar i alle slike undersøkelser. 

Andre naboland har vurdert det annerledes,
noen har vurdert det slik som oss. Men fokuseringen på leseferdigheter
og målbare måter å sjekke kvaliteten
på skal vi jobbe med uavhengig av det.

