 Jeg er i likhet med representanten Lånke opptatt av at norske kringkastere har
                     gode rammevilkår og at befolkningen får et best mulig radiotilbud. Grunnlaget
                     for gjeldende politikk på dette området ble lagt i St.meld. nr. 62 for
                     1996–1997. I denne meldingen ble det lagt til grunn at en digitalisering av
                     radio i Norge bør være aktørdrevet. I dette ligger at det ikke skal være et
                     statlig ansvar å bygge ut et digitalt radionett. En eventuell beslutning om
                     utbygging bør fattes av aktørene selv på ordinært kommersielt grunnlag.
                     Flertallet i Stortinget sluttet seg til departementets forslag. Disse
                     prinsippene har ligget til grunn for skiftende regjeringers politikk siden den
                     gang. 

Problemstillingen ble senest behandlet i St.meld. nr. 30 for 2006–2007,
                     Kringkasting i en digital fremtid. Distribusjonskostnader utgjør en betydelig
                     andel av radiokanalenes utgifter. I meldingen vises det bl.a. til at et
                     DAB-nett med en «NRK-blokk» med tilnærmet 100 pst. dekning og en blokk med 90
                     pst. dekning vil føre til en mangedobling av leiekostnadene til kanalene.
                     Departementet la derfor til grunn «at det vil være vanskelig for aktørene å
                     investere i full utbygging av DAB-nettet uten at det ligger et vedtak om
                     avvikling av FM-sendinger til grunn». Departementet utelukket videre ikke «at
                     det på et senere tidspunkt kan bli aktuelt å sette dato for avvikling av
                     FM-sendinger, slik at aktørene stimuleres til å investere ytterligere i
                     utbyggingen av DAB-nettet». 

Jeg mener at kringkasternes interesser i denne saken må avveies mot publikums
                     interesser. FM er en godt etablert standard for radiodistribusjon, og det
                     finnes et stort antall analoge radioapparater i norske hjem. St.meld. nr. 30
                     for 2006–2007 konkluderer med at det vil bli tatt stilling til en måldato for
                     avvikling av FM-sendingene først når minst halvparten av alle husholdningene
                     har anskaffet digitale radiomottakere. Det ble dessuten forutsatt at hele
                     befolkningen har tilgang til digitalt radiotilbud, og at dette tilbudet
                     representerer en digital merverdi for lytterne før selve avviklingen skal kunne
                     skje. 

Stortingsflertallet, regjeringspartiene og Kristelig Folkeparti, sluttet seg
                     til departementets konklusjoner om forutsetningene for avvikling av digital
                     radio gjennom Innst. S. nr. 24 for 2007–2008. 

