 Jeg har vel egentlig sagt ganske
tydelig at det å vise et representativt utvalg av
de historiske samlingene er et av museets oppdrag fra eieren.

Men jeg må også si
at jeg synes den debatten vi har fått de siste par årene,
er av det gode. Ingenting er mer dørgende kjedelig enn
en samling som henger der år ut og år inn, som
ingen bryr seg om annet enn for å gå innom og se
på den, og som ingen diskuterer og ingen har sterke meninger
om. Dette bevisstgjør oss når det gjelder hvilken
kunstarv vi har, i forhold til ulike epoker og ulike kunstnere,
og hva som er representativt og hva som ikke er det. Det
skaper en kreativitet og en dynamikk som vi trenger også når
vi ser oss tilbake i tid, ikke bare på samtidskunsten.

Det eksisterer sikkert omtrent like
mange meninger om hva som er representativt og hvilket utvalg som
bør henge der, som det eksisterer kunstinteresserte mennesker
i Norge – så den debatten bør
vi bare se lyst i møte. Samlingene vil helt sikkert
endre seg år for år, og debatten som Thommesen
deltar i, vil påvirke det.





                

