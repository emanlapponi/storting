 Jeg takker representanten Lånke for
spørsmålet.

Radiobingo representerer en viktig inntektskilde
for lokalradiostasjoner i Norge. Mange lokalradioer drives i dag
på ideell og frivillig basis og er viktige kulturbærere og
informasjonsformidlere på lokalt nivå. Jeg er
svært opptatt av å bevare lokalradioens medieposisjon
i distriktene og ønsker derfor å styrke
deres økonomiske rammebetingelser.

Da dagens bingoforskrift ble vedtatt i 2004,
ble det fastsatt et omsetningstak for radiobingo på 1,3
mill. kr. Man ønsket også å fordele
bingomarkedet blant de forskjellige aktørene. I 2005 ble
det gitt dispensasjon fra taket, og et nytt tak på 2 mill.
kr ble fastsatt i 2005. Gjennom departementets dialog
med representanter for Lokalradioforbundet er jeg blitt gjort oppmerksom
på at forrige regjering gav signaler om at taket
skulle fjernes. Dette ble ikke fulgt opp den gangen og
har naturligvis skapt frustrasjon blant aktørene
som driver med radiobingo. Jeg ser at det kan være
behov for å revurdere dette taket. Det er satt i gang et
arbeid i departementet der det vurderes hvorvidt omsetningsgrensen
for radiobingo bør fjernes. En endelig
avgjørelse vedrørende dette vil foreligge etter
påske.

