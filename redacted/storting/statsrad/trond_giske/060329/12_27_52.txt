 Det er ingen dårlig observasjon av
representanten Thommessen at det er verk i Nasjonalmuseets historiske
samlinger som ikke vises. Det er slik at 96 pst. av verkene
som Nasjonalmuseet har i sine
historiske samlinger, til enhver tid ikke vises, rett
og slett fordi lokalene faktisk ikke tillater at mer enn 4
pst. til enhver tid er på veggen. Ifølge museet
prøver internasjonale kunstmuseer å ha ca. 15
pst. av samlingene sine utstilt til enhver tid, så vi
ligger altså dramatisk langt bak tilsvarende institusjoner
i andre land.

Dette understreker et annet poeng, nemlig at
vi har et ganske sterkt behov for nye lokaler for dette
museet, og før museet får en skikkelig
løsning på bygningsbehovet sitt, vil det rett
og slett ikke være mulig å presentere
en så stor andel av vår historiske arv som vi ønsker
oss, og som kanskje også er nødvendig
for å få et tilstrekkelig omfattende og variert
representativt bilde av den historiske kunsten. Så her
er det mye som må gjøres før vi kommer dit både
Thommessen og undertegnede ønsker seg.

