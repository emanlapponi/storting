 Jeg takker representanten Thommessen for spørsmålet.
Spørsmålet inneholder imidlertid en påstand
som jeg ikke kan si meg enig i. Alle de fem
komponentene som Nasjonalmuseet
er sammensatt av, omfatter nasjonale funksjoner som skal videreføres
og videreutvikles. At den samlede utstillingsprofilen i en historisk
sett kort periode ikke har vært
i samsvar med alle gruppers forventninger, innebærer ikke at
det er rokket ved funksjoner som museet skal ivareta, og
som det er pålagt å ivareta.

Svaret på det grunnleggende spørsmålet,
nemlig om vi trenger et museum som til enhver tid viser et historisk
representativt bilde av norsk kunst, er ja. I den avtalen som i
2003 ble inngått med Nasjonalmuseet for kunst, arkitektur
og design, og som fastsetter de forpliktelser museet har
tatt på seg, heter det at «Nasjonalmuseet skal
sørge for forsvarlig drift og forvaltning av Samlingene
i samsvar med god museumsstandard og innenfor
de budsjettrammer som til enhver tid gjelder». Videre slås
det fast at Nasjonalmuseets ansvar for drift og forvaltning bl.a.
omfatter videreutvikling av Nasjonalgalleriets og Museet
for samtidskunsts faglige og tematiske ansvarsområder.

Det er med andre ord udiskutabelt
at Nasjonalmuseet skal arbeide
med historisk visuell kunst og dermed også vise
et representativt bilde, på samme måte
som museet skal ha et aktivt forhold til samtidsuttrykkene.

Hvordan

 den oppgaven
skal løses, står det ingenting om i avtalen, og
det skal heller ikke stå. Det er et kunst- og
museumsfaglig spørsmål som museet selv
skal avgjøre. Vi har det siste året sett at museet
har høstet til dels skarp kritikk for den nymonteringen
som skjedde i Nasjonalgalleriet vinteren 2005. Museet
valgte en ny – og etter en del menneskers mening
for radikal – visningsmetode. Det har museet
selvsagt rett til å gjøre, men må samtidig være
forberedt på å gå inn i en saklig
dialog både med kritikere og med andre
som har legitime interesser for vår største
formidlingsinstitusjon på det visuelle kunstområdet.
Museet har i debatten signalisert at det i tiden framover
skal gjøres endringer i de historiske utstillingene. Vi har
grunn til å tro at disse endringene bl.a. vil reflektere siste års
faglige diskurs. Departementet skal imidlertid ikke gå inn
og instruere museet om hvilke utstillingsprinsipper som
skal brukes, eller hvor mange bilder som skal vises av
konkrete kunstnere. Departementet har tillit til at styret og ledelsen
til enhver tid håndterer slike spørsmål. Og
la meg legge til at jeg har lagt merke til at også representanten
Thommessen, senest i en kronikk i Aftenposten, understreker det «armlengdes
avstand»-prinsippet som skal ligge mellom departementet
og de kunstfaglige avgjørelsene som også en slik
institusjon som Nasjonalmuseet
for kunst skal ha.

I tillegg til avtalen mellom staten
og museet har departementet styringsmekanismer gjennom
tildeling av budsjettmidler i det årlige tilskottsbrevet.
Museet må hvert år rapportere om hvordan
institusjonen disponerer de tildelte budsjettmidlene for å oppnå de
kulturpolitiske målene. I den forbindelse har departementet årlige
kontaktmøter med styret og administrasjonen
for museet, på samme måte som man har
kontakt med øvrige kulturinstitusjoner.

Totalt sett har departementet hensiktsmessige
styringsmekanismer overfor Nasjonalmuseet. Den omtalte driftsavtalen
med museet representerer faktisk et mer spesifikt styringsgrunnlag
enn det som er vanlig overfor andre viktige kulturinstitusjoner
som departementet samhandler med.

