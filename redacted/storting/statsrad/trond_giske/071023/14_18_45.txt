 Det er helt riktig som interpellanten sier, det er slett ikke bare Telenor som driver med vertikale aktiviteter innenfor mediesektoren. Og jeg tror vi kommer til å se mer av det. Særlig vil vi se mer av at distributørene går inn og kjøper ulike innholdspakker, ikke nødvendigvis bare tv-kanaler, men pakker av spesiell art – sportsrettigheter, store arrangementer – som man så lukker inne i ulike betalingstilbud. La meg også nevne at vi jobber med de mulighetene som EU-direktivet gir oss til å liste arrangementer som skal være tilgjengelige for allmennheten.




Når det gjelder de spørsmålene som interpellanten stiller, tror jeg at jeg har besvart de fleste. Tilsynene har etter mitt syn tilstrekkelige verktøyer. Spørsmålet er om det lovverket som de opererer etter, er tilstrekkelig. Det er det vår oppgave å se på. Og igjen: En regulering av vertikale eierforhold er et spørsmål som vi ønsker utredet nærmere, og vurdert.




Det siste spørsmålet fra interpellanten er om man skal se på muligheten for å kjøpe tv-kanaler enkeltvis. Det vil selvsagt være en veldig fordel for forbrukeren å kunne velge fritt og sette sammen fritt. Selvsagt er det også et spørsmål om pris. En skal jo ikke se bort fra at prisen presses når distributøren kjøper pakker av tv-selskapene. Samtidig er det slett ikke slik at alle forbrukerne vil ønske de pakkene som tilbys, noen vil kanskje ønske enkeltkanaler. Den nye teknologien gir absolutt rom for den type valg på en enkel teknologisk måte, og vårt mål må være å legge best mulig til rette for enkeltaktørenes og enkeltforbrukernes valg.




Vi kommer til å følge opp dette etter kringkastingsmeldingen, men jeg tror ikke det er hensiktsmessig med en egen stortingsmelding om Telenor. Det må i så fall være en annen statsråds bord. Det ligger ikke til meg. Jeg mener at den lovgivningen, de tiltakene og de reguleringene vi har, på mediefeltet som på andre felt, må være objektive og generelle og gjelde for alle. Selvsagt vet vi fra alle sektorer at det finnes enkeltaktører som blir spesielt dominerende, men å begynne å ha stortingsmeldinger og lovverk som gjelder én enkelt aktør, mener jeg ikke er den måten myndighetene skal jobbe på. Selvsagt vil en strengere regulering være tøffest mot den som har den mest dominerende posisjonen – slik sett kan man godt kalle det lex Telenor hvis det blir endringer – men det må være objektive, allmenne kriterier, slik at det ikke er ett selskap som behandles i en melding eller i et regelverk.




Igjen må jeg understreke at det vil være hvordan de største og mest dominerende aktørene – Telenor spesielt – agerer i tiden framover, som vil være svært avgjørende for de vurderingene som blir foretatt.




