 Det er alltid en fordel for enhver politisk debatt at man har felles virkelighetsoppfatning, og det tror jeg virkelig vi har i denne situasjonen. Dette er bekymringsfullt. Det er noe som rammer hele verden. Dette er ikke et særnorsk problem, det er noe som kommer som et resultat av finanskrisen både på finansieringssiden og ikke minst når det gjelder hvordan verdenshandelen har gått dramatisk ned, og at en nå har en overkapasitet for en god del skipstyper. 




Det er viktig her at vi stiller opp alt vi kan. Vi skal bidra til prosjekter, vi skal bidra til gode finansieringsordninger, vi skal legge til rette for aktivitet. Men samtidig må vi hele tiden stimulere omstillingsevnen i næringen. Ingen, verken bedriftene eller næringstakerne, er tjent med at man prøver å holde liv i bedrifter som ikke er konkurransedyktige nå eller i framtiden, eller at vi bygger flere skip av dem det allerede er stor overkapasitet av. Vi må bygge det det er bruk for, og som det er etterspørsel etter. Så må vi omstille oss, bruke ny teknologi, bruke ny design og miljøvennlige løsninger osv., for å være klar for de markedene som kommer i framtiden. Det er her både norsk leverandørindustri og norske verft har sin store konkurransefordel, nemlig at vi hele tiden er innovative, ligger i forkant, utvikler nye produkter og har en høykompetent arbeidsstyrke. Det er særlig innenfor dette området at vi bør innrette de viktigste virkemidlene våre. 




Vår evne til omstilling, som jeg tror bl.a. har sin bakgrunn i de gode sosiale ordningene som fins i arbeidslivet og i det norske samfunnet – den norske modellen viser seg å være veldig sterk når det gjelder å sørge for omstillingsevne i arbeidsstokken – har bidratt til at vi faktisk har hatt høyere økonomisk vekst enn gjennomsnittet i EU-land i lang tid. Det ser altså ut til at vi klarer oss bedre gjennom finanskrisen enn de fleste andre land. 




Når det gjelder avskrivningsregler og den type ting, skal de generelt reflektere den reelle nedskrivningen av kapital, det skal altså være samsvar mellom de faktiske forhold i regnskapsreglene. Så har vi også brukt dette som et virkemiddel i finanskrisen. Men jeg tror kanskje vi skal være klar over, i hvert fall i framtiden, i de månedene og årene vi kommer inn i, at finanskrisen går fra en fase hvor hele økonomien er rammet, til at den virker veldig forskjellig på ulike bransjer, slik at vi er mer bransjespesifikke på de tiltakene og virkemidlene vi bruker. 




