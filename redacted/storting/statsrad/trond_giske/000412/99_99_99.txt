 Det er riktig at en godkjenning i henhold til
privatskoleloven automatisk utløser en rett til tilskudd
til skoledriften. Det har sammenheng med at privatskoleloven er
en tilskuddslov.

Private grunnskoler kan også godkjennes
i henhold til opplæringsloven § 2 12.
En grunnskole som oppfyller minstevilkårene i opplæringsloven,
har rett til godkjenning, men godkjenningen utløser ikke
tilskudd til driften.

Ved behandling av søknader etter privatskoleloven må departementet
ta stilling til om den enkelte skole tilfredsstiller de minstekrav
som følger av loven. Dersom skolen oppfyller minstevilkårene,
må departementet etter en samlet vurdering avgjøre
om skolen bør godkjennes med rett til tilskudd i henhold
til privatskoleloven § 25 nr. 3.

Privatskoleloven åpner altså for
utøvelse av skjønn. Departementet kan avslå søknader
om godkjenning selv om skolen oppfyller lovens minstevilkår.
Det foreligger altså ingen rett til godkjenning i henhold
til privatskoleloven, herunder statstilskudd til skoledriften. Praktiseringen
av loven bør imidlertid samlet sett være slik
at lovens formål om å bidra til opprettelse og
drift av private skoler, blir fremmet på en tilfredsstillende
måte. 

Det er ingen hemmelighet at jeg vil ha en strammere praktisering
av privatskoleloven enn min forgjenger. Jeg vil legge større
vekt på hensynet til den offentlige skolen. Videre vil
jeg legge vekt på om skolene vil fremme likestilling mellom
kjønnene og de forpliktelsene Norge har påtatt
seg gjennom ratifisering av FNs barnekonvensjon. Jeg er glad for
at privatskoleloven åpner for at slike vurderinger kan
tillegges vekt, og at det i de enkelte tilfellene kan medføre
avslag.

  Representanten Reikvam har helt rett i at
det er i forhold til tilskuddet skjønnet kan utøves,
eller rettere sagt, det er når en skole skal godkjennes
i henhold til 

privatskoleloven

 at man
kan utøve skjønn. For godkjenning i henhold til 

opplæringsloven

 har man helt klare kriterier,
og da skal skolen godkjennes dersom den oppfyller de kriteriene,
men det utløser ikke støtte. Så det er
akkurat når det gjelder den hjemmelen i privatskoleloven
som gir rett til støtte, det er rom for skjønn,
så der føler jeg at vi er helt på linje.
Jeg mener at det innenfor dagens lov kan praktiseres et mer restriktivt skjønn
enn det som har vært gjort tidligere, og det vil jeg altså gjøre. 

Når det gjelder konkrete endringer
i loven, tror jeg departementet må gå inn og se
om Barnekonvensjonen på en eller annen måte skal
innarbeides i norsk lovverk, og om det får betydning for
privatskoleloven og lovverket vårt. Utover det har departementet
pr. i dag ingen konkrete planer om endringer i privatskoleloven.

  Jeg oppfatter det slik at representanten Reikvam
og jeg er ganske på linje i den diskusjonen vi fører
akkurat nå. Det er igjen helt riktig at det skal være
mulig å opprette privatskoler, men det skal være
et skjønn i forhold til om disse skolene får støtte
når de blir godkjent etter privatskoleloven. 

Når jeg drog inn FNs barnekonvensjon,
var det i forhold til om det skal gjøres noen lovendringer,
fordi Regjeringen vil se på hvorvidt de konvensjonene vi
har inngått internasjonalt, må innarbeides i norsk
lovverk. Jeg vil praktisere skjønnet strengere i den grad
loven gir rom for det. Jeg er bekymret over en utvikling hvor vi
får en sortering av elevene i forskjellige skoler ut fra
religion, eller kanskje etter hvert ut fra betalingsevne eller forskjellige
andre ting. Jeg tror den offentlige felles skolen er en av kjernefaktorene
i velferdssamfunnet vårt og for den solidariteten, det
likeverdet og samholdet som denne nasjonen har.





                

  Etter opplæringsloven § 8-2 skal
organiseringen av undervisningen til vanlig ikke skje etter faglig
nivå, kjønn eller etnisk tilhørighet.
Det betyr at når det foreligger særlige hensyn,
kan organiseringen av undervisningen også skje etter slike
prinsipper. Det må i hvert enkelt tilfelle gjøres
en konkret vurdering av om organiseringen ligger innenfor rammen
av opplæringsloven § 8-2. Hensynet til
best mulig opplæring for elevene skal alltid stå i
sentrum.

Det er først og fremst kommunen som
vurderer om lovens krav er oppfylt på den enkelte skolen.
Dersom foreldrene ikke er fornøyd med kommunens avgjørelse
i en sak, kan de bringe saken inn for Staten utdanningskontor, som
skal påse at kommunen følger loven. Utdanningskontoret
kan også ta opp saker på eget initiativ.

Etter det jeg har brakt i erfaring, har ingen
foreldre klaget til utdanningskontoret over klasseinndelingen ved Fjell
skole. Jeg kan også opplyse at Statens utdanningskontor
i Buskerud hittil ikke har funnet grunn til å foreta en
nærmere kontroll av lovligheten.

Jeg legger stor vekt på at skolen
skal være en møteplass for alle. Det skjer både
gjennom sammensetningen av den enkelte klassen og gjennom arbeid
på tvers av klasser og klassetrinn.

Det er opplyst at klasseinndelingen ved Fjell
skole tar utgangspunkt i bosettingsmønsteret i området.

Fjell skole har lang erfaring med undervisning
av elever med annet morsmål enn norsk, og skolen har arbeidet
mye med å integrere elever med forskjellig kulturell og
språklig bakgrunn.

Jeg legger til grunn at skolen, kommunen og
Statens utdanningskontor har vurdert de skjønnspregede åpninger
for organiseringen av undervisningen som ligger i loven, og funnet
at organiseringen ligger innenfor rammen av loven. Jeg vil likevel
be utdanningskontoret om fortsatt å følge utviklingen
i saken.

  Opplæringsloven § 8-2
er helt klar. Den sier at organiseringen til vanlig ikke skal skje
etter etnisk tilhørighet. Jeg støtter fullt ut
den formuleringen. Jeg syns det er et riktig prinsipp, og det er
et prinsipp som skal følges. 

Nå er formuleringen slik at det faktisk
gis rom for i særlige tilfeller å kunne foreta
en slik inndeling dersom man kommer til at en slik vurdering er
riktig, men det er etter de opplysninger vi har, ikke tilfellet
i denne saken. Det vi har brakt i erfaring, er at inndelingen faktisk
har vært etter geografiske områder, og at det
ikke er noen etnisk inndeling som har foregått ved Fjell
skole. Jeg ser ingen grunn til å betvile de opplysningene
når heller ikke utdanningskontoret har sett noen grunn
til å gå inn på det, og det heller ikke
er kommet en eneste klage fra en eneste forelder. Det er bakgrunnen,
og det er ingen ansvarsfraskrivelse fra statsrådens side.

  En av de tingene SV og Arbeiderpartiet stort
sett har vært enig om, er at elevene skal få anledning
til å gå på skole i sitt nærområde.
Det har vi stått sammen om fordi vi mener det er viktig
at barn får lov å gå sammen med de barna
de omgås i nabolaget. Ifølge de opplysninger vi
har fått, er det grunnlaget for organiseringen av klassene
på Fjell skole, at barn skal få gå i
samme klasse fordi de bor i det samme nabolaget. Jeg har ingen grunn
til å betvile de opplysningene. Hvis representanten Reikvam
sitter med helt andre opplysninger, vil jeg være veldig
glad for å få overbrakt dem. Men det er altså grunnlaget
for organiseringen på Fjell skole. Og i og med at verken
foreldre eller utdanningskontoret har sett noen grunn til å klage
på dette, ser jeg heller ingen grunn til å gripe
inn. Det er svaret. Det er ingen ansvarsfraskrivelse, men vi anser
ikke dette for å være brudd på loven.





                

  Det har vært flere møter
mellom departementet og universitetene høsten 1999 og vinteren
2000 om disponering av midler til omstilling, rekruttering og forskning.

For fordeling av midler til omstillingstiltak
har departementet i dialogen med universitetene bl.a. lagt vekt
på følgende mål:

		justering av studieprofil

		større arbeidsdeling og faglig samordning

		styrking av faglig ledelse på instituttnivå

		omlegging av studium ved innføring av IKT som
undervisningsform

Departementet har lagt til grunn at ulike universitet har
ulike behov for type omstilling. Det er derfor lagt vekt på å ha
en nær dialog med universitetene i forbindelse med spørsmålene
om å utarbeide en sterk grad av forpliktende operasjonalisering
av tiltak og målsettinger i forhold til bruk av omstillingsmidlene.

Departementet vil etter dette utarbeide en
disponering av midlene til omstilling, rekruttering og forskning
i nær framtid. Departementet har mottatt synspunkter fra
universitetene, og vil på bakgrunn av dette med det aller
første stille midlene til disposisjon for universitetene.

  Jeg er helt enig med representanten Lønning
i at universitetene må ha dette i god tid før
første halvår er utløpt. Det dreier seg
bl.a. om rekrutteringsstillinger som skal på plass ved
semesterstart til høsten, og vi skal sørge for
at det er på plass. Jeg vil anta at universitetene kan
ha et tildelingsbrev i hende i hvert fall ikke mye senere enn medio
mai – det er en maks grense. Men jeg må si én
ting til: Jeg tror ikke jeg kan ta ansvaret for at dette har ligget.
Fram til 17. mars var det andre som hadde ansvaret for å fordele
disse midlene. Det kom på mitt bord. Jeg håper
at representanten Lønning har litt forståelse
for at det i en overgangsfase med et regjeringsskifte kan ta litt
tid. Dette skal bli raskt behandlet. Dette er midler som kom på bakgrunn
av det budsjettforliket Arbeiderpartiet fikk til med sentrumspartiene
i fjor høst. Det var vi som fikk presset sentrumspartiene
til å være med på disse omstillingsmidlene.
Derfor er det også en glede som utdanningsminister å fordele disse
midlene videre til universitetene.

  Jeg er imponert over representanten Lønnings
kjennskap til de indre forberedelsesarbeider i departementet for
fordeling av universitetsmidlene. Når jeg sa medio mai,
var det bare for å være sikker på at
jeg ikke skulle få en runde med representanten Lønning
senere om at fristen var oversittet. Jeg tror vi skal få de
midlene ut langt før den fristen. Jeg tror dette er ganske
klart i løpet av et par ukers tid. Vi får påsken nå,
som er ganske nær innpå. Om vi klarer det før
påske, får vi se på, men like over påske
er min ambisjon.

Det er sikkert riktig som representanten Lønning
sa, at det var et samlet storting som sluttet seg til det. Men faktum
er at det ikke lå i det budsjettet som ble foreslått
fra den daværende regjering, og at det var i et forlik
med Arbeiderpartiet at de midlene kom inn.

