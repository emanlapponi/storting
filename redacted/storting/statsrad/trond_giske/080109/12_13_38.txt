  Regjeringen arbeider aktivt for å styrke arbeidstakernes rettigheter i den globaliserte økonomien. Utenriksdepartementet har innledet et arbeid med dette som mål. Som ledd i dette initiativet samarbeider UD med Den internasjonale arbeidsorganisasjon, ILO, for å bidra til at ILO-konvensjonen om arbeidstakernes rettigheter blir respektert og håndhevet - av alle land. I tillegg til å ha økt bistandsbevilgningen til ILO med 75 pst. de siste to årene, arbeider Norge overfor utvalgte land av særlig stor betydning.

Kina er selvsagt ett av disse landene. Av den grunn besluttet Regjeringen i høst å inngå et særskilt samarbeid med ILOs kontor i Beijing for å bistå det kinesiske arbeidsdepartementet i gjennomføring og håndheving av ILO-konvensjon nr. 111, om bekjempelse av diskriminering på arbeidsplassen. Dette samarbeidet med ILO og kinesiske myndigheter gir oss anledning til å bidra i kampen mot diskriminering på arbeidsplassene i Kina, men det gir oss også en plattform for dialog og samarbeid for å fremme arbeidstakernes rettigheter i Kina mer generelt.

Arbeidstakernes rettigheter utgjør en sentral del av Norges menneskerettighetsdialog med Kina og av Regjeringens nye Kina-strategi. Vårt utgangspunkt i dette arbeidet er ILOs kjernekonvensjoner.

LO og NHO er viktige deltakere i menneskerettighetsdialogen. LO og NHO har i en årrekke gjennom dialogen hatt et nært samarbeid med sine kinesiske søsterorganisasjoner. Siden 2006 har LO, NHO og Arbeids- og inkluderingsdepartementet samarbeidet med kineserne om trepartssamarbeid i arbeidslivet. Prosjektet tar utgangspunkt i ILOs handlingsplan for anstendig arbeid og søker å fremme en dialog om diskriminering, forhandlinger og konfliktløsning i kinesisk arbeidsliv. Regjeringen støtter også Kinaprogrammet ved Norsk senter for menneskerettigheter, som i flere år har drevet prosjekter med kinesiske partnere om faglige rettigheter.

Det er Den internasjonale olympiske komité som eier OL-arrangementene, og som bestemmer hvem som skal få arrangere OL, med tilhørende rettigheter og plikter. Det er videre IOCs ansvar å følge opp overfor OL-arrangøren og påse at OL blir arrangert på en skikkelig måte og i tråd med den olympiske ånd.

Produksjon av lisensierte OL-produkter er således i første rekke et forhold mellom IOC, den lokale OL-organisasjonskomiteen og kinesiske myndigheter. Som det framgår av den første del av svaret mitt, gjør imidlertid Regjeringen en innsats for å få til en forbedring av arbeidsforholdene i Kina mer generelt. Regjeringen vil fortsette sitt aktive arbeid overfor Kina på menneskerettighetsområdet.

Det at Kina og Beijing er blitt tildelt olympiske leker i 2008, har helt klart bidratt til økt fokusering på menneskerettighetssituasjonen i Kina, som igjen vil kunne bidra til å legge press på kinesiske myndigheter på menneskerettighetsområdet også i tiden etter OL.

