  Mer detaljerte spørsmål om trepartssamarbeidet mellom LO, NHO og Regjeringen må rettes til arbeids- og inkluderingsministeren. Det er han som er konstitusjonelt ansvarlig overfor Stortinget når det gjelder det, og som må svare på de spørsmålene. Men det er et viktig arbeid, som selvsagt har sammenheng med dette spørsmålet, fordi det gir oss en anledning til og en plattform og et forum for å ta opp den type spørsmål.

Som idrettsminister har jeg vært i kontakt med Norges Idrettsforbund og Olympiske Komité. Det er de som gjennom IOC eier OL-arrangementene, og som står som ansvarlige, også gjennom IOC, for de kontraktene for lisensierte OL-produkter som inngås - eller som kan påvirke den lokale OL-organisasjonen som har ansvaret for det. Jeg har fått forsikringer om at dette tas opp - både av Heiberg, som IOC-medlem, gjennom Den europeiske olympiske komite og gjennom idrettsbevegelsen på annen måte. Jeg føler meg trygg på at disse har nøyaktig de samme målene som representanten Lånke og undertegnede har.

