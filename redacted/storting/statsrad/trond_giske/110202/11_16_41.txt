 Det er fint at Bredvold spør flere statsråder, men han må regne med at fra samme regjering får han omtrent samme svar, uansett hvilken statsråd han spør. Vi har et godt samarbeid mellom Næringsdepartementet og Miljøverndepartementet. Vi prøver å avveie de ulike hensynene, hensynet til reiselivsnæringen og miljøhensyn – også de hensynene som er mellom ulike typer reiselivsnæringer. Det er helt sikkert flott å komme seg ut på snøscooter, men det er også flott å bevege seg i uberørt natur som ikke er preget av motorferdsel. Det er denne balansen vi prøver å ivareta. Så det er ikke ensidig slik at jo mer motorferdsel man tillater i utmark, jo bedre blir det for reiselivet, for det vil kunne gå ut over andre typer reiselivsaktiviteter som baserer seg på den uberørte naturen.


