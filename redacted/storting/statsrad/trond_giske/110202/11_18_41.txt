 For det første får vi håpe at det ikke er så mange steder i Norge man legger opp til helårsarbeidsplasser basert på kjøring med snøscooter. Det tror jeg er en vinteraktivitet.


For det andre: Hvis det er regelverket for snøscooterkjøring som er representantens hovedanliggende, er det altså miljøvernministeren som har ansvaret for det.


For det tredje er det vel få næringer som har såpass mye dispensasjoner, unntak og tilrettelegging når det gjelder bruk av snøscooter som nettopp reiselivsnæringen. For også der man har reiseliv basert på den uberørte naturen, får reiselivsaktører i mange tilfeller anledning til å frakte både turister, mat og utstyr inn til hytter og andre steder i reiselivsøyemed. Det er altså en avveining mellom den turismen som baserer seg på den uberørte naturen og den som baserer seg på motorferdsel, som vi må ta hensyn til også i regelverket.






                

