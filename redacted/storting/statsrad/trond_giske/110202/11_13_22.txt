 Nærings- og handelsdepartementet har det overordnede ansvaret for reiselivspolitikken i Norge. Det er imidlertid slik at ansvaret for andre politikkområder med relevans for reiselivspolitikken ligger hos de enkelte fagdepartement. Ansvaret for lov om motorferdsel i utmark ligger hos Miljøverndepartementet, men siden spørsmålet er stilt til meg, antar jeg at det er reiselivsmulighetene innenfor dette området som er representantens hovedanliggende.


I Norge har vi fulgt et grunnleggende prinsipp om å ha en begrensning på motorferdsel i utmark. Det har gitt seg utslag også i et regelverk for scooterkjøring i utmark, og problemstillinger knyttet til ulike konkurransevilkår for reiselivsbedrifter i Norge sammenlignet med reiselivsbedrifter i våre naboland kommer fra tid til annen opp. I Sverige har man lagt litt andre prinsipper til grunn for sin regulering av motorferdsel i utmark enn man har gjort i Norge.


I den nasjonale reiselivsstrategien fra desember 2007 er ett av tre overordnede mål å gjøre Norge til et bærekraftig reisemål. Bærekraftbegrepet er sammensatt og består av miljømessige, økonomiske og sosialt bærekraftige vurderinger knyttet til reiselivsbedriftene. Utmarksopplevelser som baserer seg på scooterkjøring, kan fort komme i konflikt med utmarksopplevelser som ikke involverer motorferdsel. Her må vi ha en balanse som gjør at vi ikke ødelegger grunnlaget for den strategien vi har lagt om naturopplevelser og en bærekraftig reiselivsopplevelse.


Jeg kan svare representanten Bredvold med at regjeringen er positiv til snøscooterkjøring innenfor et regelverk. Men spørsmålet er vel heller hvor det regelverket skal ligge og hvor strengt det skal være. Det er det Miljøverndepartementet som har ansvaret for overfor Stortinget. Fra reiselivssiden kan man si at det å komme seg ut og å oppleve norsk natur er en viktig del av reiselivsstrategien.


