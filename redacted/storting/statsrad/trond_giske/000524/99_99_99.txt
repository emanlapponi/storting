 Det er et overordnet mål for universitets-
og høgskolepolitikken at kvaliteten på undervisning,
forskning og formidling av forskningsresultater skal være
på et høyt internasjonalt nivå. Norske
medisinske miljø skal kunne følge med i og selv
bidra til kunnskapsutviklingen som foregår internasjonalt.
Det er derfor viktig at vi utdanner gode leger og et tilstrekkelig antall
forskere innenfor medisin.

Medisinsk fakultet ved Universitetet i Oslo
kan vise til gode resultater innenfor flere sentrale områder
som bidrar til å realisere disse målene. Blant
annet har jeg lagt merke til følgende:

		Det uteksamineres flere doktorgradskandidater
enn noen gang tidligere.

		Det er et økt antall studenter på medisinerutdanningen.

		Fakultetet har innført gjennomgripende problembasert læring
i medisinstudiet.

Jeg er kjent med og opptatt av den bekymring
og de utfordringer det gis uttrykk for i kronikken som representanten
Lønning refererer til i sitt spørsmål.
Når det gjelder ressurssituasjonen ved Det medisinske fakultet,
må jeg likevel understreke at universitetene er rammebudsjetterte.
Det vil si at styret har stor frihet til å disponere midlene
i institusjonenes grunnbudsjetter internt. I forhold til den totale
ressurssituasjonen har gjennomsnittsbevilgninger pr. student vært
tilnærmet stabil, målt i faste priser, gjennom
1990-tallet. Med den sterke veksten i studenttallet gjennom perioden
er derfor universitetene tilført betydelige budsjettmidler,
derigjennom også midler til forskning.

Størrelsen på bevilgningen
til området medisin og helse under Norges forskningsråd
har økt noe de siste årene, fra 163 mill. kr
i 1997 til 198 mill. kr i 2000. Dette tilsvarer
en økning fra 6,0 til 6,6 pst. av totalbudsjettet
for Norges forskningsråd. I 2000 vil ytterligere 16,5 mill. kr av
fondsavkastningen på 90 mill. kr fra
Fondet for forskning og nyskaping bli brukt til medisinsk
forskning, dvs. 18 pst. av avkastningen. I tillegg vil
ca. 3,5 mill. kr av fondsavkastningen brukes til
vitenskapelig utstyr innenfor medisin. I forbindelse med Regjeringens
forslag til revidert nasjonalbudsjett er det foreslått å styrke
fondskapitalen med 1 milliard kr.

I forskningsmeldingen er medisinsk og helsefaglig forskning
en av fire tematiske prioriteringer. Stortingets behandling av forskningsmeldingen
viser at det nå er generell politisk enighet om at medisinsk
og helsefaglig forskning skal prioriteres.

I forhold til de varslede satsinger i forskningsmeldingen
har Universitetet i Oslo gitt uttrykk for at medisin og helse er
det tematiske satsingsområdet som kan bety mest for universitetet.
Universitetet i Oslo har videre arbeidet aktivt med å utvide
engasjementet i flere og mer ressurskrevende innsatsområder
knyttet til medisin og helse, innenfor EUs femte rammeprogram for
forskning.

Når det gjelder spørsmål
om finansiering av undervisning og forskning, viser jeg til at Stortinget
har gitt sin tilslutning til et forslag om å innføre
en ny finansieringsmodell for universiteter og høgskoler,
jf. den siste forskningsmeldingen. Departementet arbeider
nå, i samarbeid med representanter fra universitets- og
høgskolesektoren, med å utvikle en modell der
forskningsressursene synliggjøres i større grad
enn i dag, og jeg vil komme tilbake til dette i forslaget til statsbudsjett
for 2001.

  La meg først si at jeg deler representanten
Lønnings bekymring for den medisinske forskningen. At det
også er et rekrutteringsproblem, har nok en viss sammenheng
med den lønnsutviklingen man har hatt ved å drive
med kurativ virksomhet.

Vi skal følge opp forskningsmeldingens
budskap om å gjennomgå forskningsbevilgningene.
Det er også helt naturlig å se det i sammenheng
med Mjøs-utvalgets innstilling, og jeg ser slett ikke bort
fra at vi kan komme til å ta ut deler av Mjøs-utvalgets
innstilling for å få en raskere behandling av
det i Stortinget. Hvilke deler og på hvilken måte
må jeg komme tilbake til. 

La meg også si at dette har en sammenheng
med hele universitetssektorens økonomi, og jeg er glad
for at Arbeiderpartiet i det forliket vi fikk til med sentrum før
jul, fikk lagt inn 100 mill. kr da, nå 90 mill. kr ekstra,
til universitetssektoren, hvorav en del av pengene skal gå til
rekrutteringsstillinger for vitenskapelig ansatte og dermed også bidra
til forskningen.





                

  I tråd med departementets forslag
i St.meld. nr. 19 for 1996-97 om utdanning i utlandet er det tatt
i bruk en blokkmodell for fastsetting av kostnadssatser for studier
i utlandet. Dette innebærer at hvert land er plassert innenfor
et spenn, en blokk.

Hvert år vurderes om kostnadssatsen
for utenlandsstudentene skal justeres på grunn av valutasvingninger.
Dersom valutasvingninger fører til at et land går
over fra en blokk til en annen innenfor blokksystemet for beregning av
støttebeløp, foretas en justering av satsen. Det
skjer i høstsemesteret og får virkning for vårsemesteret.
Det er bare bostøtten som er gjenstand for justering. Reisestøtte, gebyrstipend
og tilleggsstipend justeres ikke. Det særegne som skjedde
i 1997, var at Stortinget bestemte at også gebyrstipendet
skulle justeres opp til maksimalsats, og at det skulle foretas justering
både for høst- og vårsemesteret.

Ved vurderingen av valutajustering for vårsemesteret 2000
ble det tatt utgangspunkt i gjennomsnittlig valutakurs for oktober
1999. Det var kun kostnader for Japan som ble justert for vårsemesteret.
Pund og dollar var på det tidspunktet ikke endret så mye
at det utløste justering. De store valutasvingningene har
skjedd først og fremst etter nyttår og særlig
nå i slutten av april/begynnelsen av mai. På det
tidspunkt da størstedelen av studentene i Storbritannia
og USA fikk støtten for inneværende studieår
utbetalt, nemlig i august 1999 når det gjaldt støtten
for høsten, og i månedsskiftet desember-januar
for våren, hadde kursen på pund og dollar ikke
endret seg så mye fra fastsettingstidspunktet av satsen
i april. De studentene som straks vekslet om i utenlandsk valuta,
vil heller ikke ha så stort problem med den senere valutasvingningen.

Fra studieåret 2000-2001 vil valutajustering
bli foretatt to ganger i studieåret. Men også da
vil det være studentenes ansvar raskt å sørge
for å veksle støtten fra Lånekassen
inn i nasjonal valuta så snart støtten fra Lånekassen
er utbetalt. Det er ikke aktuelt å foreta seg noe umiddelbart
på grunn av den oppgangen vi ser for pund og dollar nå i
vår. Det vil bli fanget opp i justeringene neste
studieår.

  I mitt første svar redegjorde jeg
for at vi fra høsten 2000 vil innføre en ordning
hvor vi får valutajusteringer to ganger i året,
nettopp for å sørge for at vi får de
valutajusteringene som trengs for at studentene ikke skal bli tapere.
Men hvis studentene selv velger å beholde det de har fått
utbetalt i norske kroner, og veksler om på et senere tidspunkt,
er det studentene selv som tar ansvaret for det. ANSA-president
Hege Yli Melhus setter i et intervju med Nettavisen torsdag den
  4. mai fingeren på akkurat det problemet, og sier:

«Hvis
man ikke overfører pengene til nasjonal valuta
når man flytter, sitter man som valutaspekulant for egen
risiko».

De endringene som foregår etter at
beløpet blir utbetalt og fram til man selv velger å veksle
om, kan ikke departementet ta ansvar for. Men selvsagt vil departementet følge
utviklingen i valutakursene nøye. Dersom det er slik at
enkelte flytter opp en blokk, skal en da justere på de
tidspunkt jeg har redegjort for.

