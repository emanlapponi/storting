  Avtale om arbeidsvilkår for øvingslærere
i grunnskole, videregående skole og folkehøgskole
fra 1996 er, som nevnt i spørsmålet, sagt opp
til reforhandling. Det er igangsatt forhandlinger med tjenestemannsorganisasjonene
om ny avtale. Det er avstand mellom partene, og disse forhandlingene
er ennå ikke sluttført.

Departementet har som utgangspunkt for en ny
avtale bestemmelsene i opplæringsloven om at kommuner og fylkeskommuner
kan få ansvaret for å gi studenter praksisopplæring
i skolen. Som grunnlag for arbeidet med en ny avtale har departementet
bedt høgskoler som gir lærerutdanning, uttale
seg om hvordan den faglige kvaliteten kan sikres innenfor en ny
organisering av praksisopplæringen. Høgskolene
har gitt mange grundige uttalelser og stiller seg stort sett positive
til endringer i organiseringen av praksisopplæringen.

Jeg er enig med representanten Reikvam i at
det er behov for å prøve ut alternative opplegg
for praksisopplæringen i lærerutdanningen. Departementet
vil vurdere å finne løsninger i samråd
med tjenestemannsorganisasjonene for å kunne prøve
ut alternative organisasjonsmåter for praksisopplæringen.

  Representanten Reikvam og jeg har samme mål,
det kan jeg bekrefte. Jeg tror også vi må få til
en mye tettere kobling mellom det som øvingslærere
har ansvaret for, og det som foregår for øvrig
i lærerutdanningen. Det er også riktig, som representanten Reikvam
viser til, at det er viktig med forsøk. Det foregår noen
lokale forsøk ved høgskolene bl.a. i Telemark
og i Vestfold, hvor man i samråd med organisasjonene lokalt har
satt i gang forsøk med å organisere øvingsopplæringen
på en alternativ måte innenfor rammen av gjeldende øvingslæreravtale.
Mitt mål er å komme fram til en ny avtale som
gjør det mulig for oss å nå de målene
som både representanten Reikvam og jeg har i denne saken.





                

  De to utredningene om kunst- og musikkutdanningene
ble sendt på høring høsten 1999 med frist
1. mars 2000. Departementet arbeider nå med oppfølgingen
av dette. Spørsmålet om studiemodell og gradsstruktur
for høgre kunst- og musikkutdanning vil bli vurdert i forbindelse
med stortingsmeldingen om høgre utdanning, som jeg tar
sikte på å legge fram for Stortinget i vårsesjonen
2001. Det er spørsmål som etter min oppfatning
må inngå i en varslet behandling av gradsstrukturen
i høgre utdanning.

På bakgrunn av Stortingets behandling
vil jeg vurdere på hvilket tidspunkt og i hvilken form
det er naturlig at Stortinget får seg forelagt eventuelle
gjenstående spørsmål i forbindelse med
kunst- og musikkutdanningene.

  Jeg er lei for at representanten Reikvam ikke
synes dette gikk like bra. Jeg synes det går aldeles utmerket. –

Jeg synes likevel det er riktig å ha
en progresjon i dette arbeidet, hvor vi først til våren
får en bred gjennomgang av hele den norske høgre
utdanningen, hvor samtlige høgskoler, samtlige fag og samtlige
universitet skal inn i en helhet også i forbindelse med
studiefinansieringen. Så tar man deretter de rundene som
er nødvendige i forbindelse med de ulike fagene, hvis man
krever å gå nærmere inn på dem. 

En av utdanningene som vi helt åpenbart
da skal gå inn og se på – det kan jeg
si helt klart til representanten Reikvam – er kunstutdanningen.
Vi vil komme tilbake, etter den store gjennomgangen, til Stortinget
med det i en egnet form, slik at det blir full anledning til å diskutere de
problemstillingene som Reikvam her tar opp.





                

  Jeg er kjent med problemstillingene rundt
den store andelen privatskoler i Eigersund kommune, bl.a. etter
henvendelser fra Kvassheims kollega Rasmussen fra Rogaland, og også fra
ordføreren i Eigersund. Fordelingen gjennom inntektssystemet
som skal sikre kommunene et rettferdig utgangspunkt for
et likeverdig skoletilbud, innebærer bl.a. at kommuner
som har et supplerende privatskoletilbud finansiert av det offentlige,
korrigeres for dette gjennom et trekk.

Kommuner med flere elever i private grunnskoler
enn gjennomsnittet blir trukket 28 630 kr pr.
elev i vanlig undervisning for antall elever utover gjennomsnittlig
antall elever i private skoler. Til sammenligning var gjennomsnittlige
driftsutgifter pr. elev for hele landet 42 700 kr
i 1998.

Når kommuner med mange elever i private
skoler kan tape på trekkordningen, skyldes det at de har
ledig kapasitet i kommunale skoler, det vil si at marginalkostnaden knyttet
til en ny elev, er lav. Kommuner med et stabilt høyt antall
elever i private skoler bør likevel over tid kunne tilpasse
skolestrukturen til faktisk antall elever i kommunale skoler. Særlig
for mindre kommuner vil imidlertid en økning av elever
i private skoler kunne føre til økonomiske merutgifter
i en overgangsperiode. Fylkesmannen vil med dagens retningslinjer
for skjønn kunne ta hensyn til det.

Jeg vil i lys av det jeg nå har sagt,
ikke gå inn for å endre selve systemet, som etter
mitt syn fungerer tilfredsstillende i de aller fleste tilfeller.

  Jeg deler representanten Kvassheims oppfatning
om at en så stor andel private skoler skaper problemer
for kommunale skoler. Det er bl.a. derfor jeg og Regjeringen er
kritiske til en sterk økning i private grunnskoler i Norge
og derfor fører en så restriktiv praksis vi kan,
for godkjenning innenfor det lovverket som gjelder.

Det kan jo ikke være slik at en kommune
som har en veldig stor andel elever i private skoler, av den grunn skal
få større støtte pr. elev i den offentlige
skolen. Hvis man hadde et slikt system, ville en kommune som hadde nesten
alle elevene i private skoler, fortsatt få veldig mye penger
for den offentlige skolen, og det ville være urimelig overfor
dem som har alle elevene i den offentlige skolen. Men jeg ser at
det kan være enkelte problemer rundt spesielle geografiske
strukturer, eller spesielle problemer med f.eks. høy spesialelevstøtte,
som innebærer store kostnader for kommunene, og det må vi
se nærmere på i hvert enkelt tilfelle. Om det
gjelder i dette tilfellet, kan ikke jeg ta stilling til fra Stortingets
talerstol, men det vil selvsagt bli gjort når det er aktuelt.





                

  De regionale komiteene for medisinsk forskningsetikk
er i dag knyttet til de medisinske fakulteter ved våre
fire universiteter, og sorterer administrativt under disse. Dette
innebærer at utgiftene til komiteenes virksomhet ikke er
spesifisert, men inngår som en del av universitetenes budsjetter.
De senere år har komiteenes arbeidsbyrde økt,
og jeg er klar over at deres økonomiske situasjon er vanskelig.

I samarbeid med Den nasjonale forskningsetiske
komite for medisin, som er koordinerende instans for de regionale
komiteene, er det satt i gang et arbeid i departementet for å følge
opp Stortingets uttalelse. I dette arbeidet vurderer departementet
ulike modeller som kan gi komiteene selvstendige budsjetter. Dette
vil bli drøftet både med komiteene og universitetene,
og jeg tar sikte på å legge fram et forslag i
statsbudsjettet for 2002. I denne forbindelse vil jeg også vurdere
ressursrammen for komiteene. 

  Det er jo ikke bare i 2001, men også i
2000 at situasjonen er kritisk. Blant annet ble det ved Universitetet
i Oslo nødvendig å bevilge et ekstrabeløp,
slik at komiteen der kunne arbeide ut året. Derfor vil
vi kontinuerlig følge med på at disse komiteene
har den ressursbasen som skal til for at virksomheten kan drives.
Jeg vil også ha full fart i det arbeidet som jeg nevnte
i mitt første innlegg, for å følge opp
komiteens innstilling.

Jeg mener imidlertid at det er riktig å få de
prinsipielle avklaringene på plass først, for
deretter å se på hvor stor økning i rammen
som eventuelt er aktuelt, og se på hvilke konkrete måter
vi eventuelt kan få øremerket midlene på,
for det kan også gjøres på ulike måter.
Så det vil jeg da komme tilbake til.





                

  Målsettingen med landslinjeordningen
er å sikre et nasjonalt tilbud i enkelte små eller kostbare
kurs som bare gis på ett eller et fåtall steder
i landet. Det er Stortinget som har vedtatt hvilke små fag som
skal komme inn under landslinjeordningen.

De fylkeskommunene som har landslinjer, har
ansvar for å stille til disposisjon de lokaliteter og det
utstyr som er nødvendig for opplæringen. Departementet
gir så tilskudd til driften og til fornyelse av utstyr.

Av søknaden fra Hordaland fylkeskommune
om landslinjestatus for trebåtbyggerfaget ved Norheimsund Vidaregåande
Skule, avdeling Jondal, framgår det at skolen har behov
for investeringsmidler til opprustning, ombygging og utbygging av
skolelokalene. Disse utgiftene har Hordaland fylkeskommune beregnet
til 10,2 mill. kr. Dersom departementet hadde
gitt trebåtbyggerfaget landslinjestatus, ville det ha medført
et statlig tilskudd til drift og fornying av utstyr. Fylkeskommunen
må selv dekke utgiftene ved opprustning, ombygging og utbygging
av skolelokalene.

Jeg viser til at fylkeskommunene i dag har
etablert et godt samarbeid om flere landsdekkende tilbud. Landsdekkende
tilbud er kurs som det ikke er grunnlag for å ha i mer
enn ett eller noen få fag. Betalingen for elevene i disse
tilbudene skjer ved gjesteelevoppgjør.

Departementet mottar flere søknader
fra fylkeskommuner og organisasjoner om direkte statlig finansiering for
flere fag. Dersom det skal godkjennes nye fag eller linjer innenfor
landslinjeordningen, må det finansieres ved at rammetilskuddet
til alle fylkeskommunene reduseres. Det medfører at de
ordinære fylkeskommunale tilbudene får mindre
midler til rådighet. En slik utvikling vil ta fra fylkeskommunene
ansvar og mulighet til helhetlig planlegging av tilbudet innenfor
den videregående opplæringen. Å sikre det behovet
arbeidslivet og samfunnet har for kompetanse innenfor de mange små fagene
i videregående opplæring, krever helhetlig planlegging
og forpliktende samarbeid mellom fylkeskommunene.

På denne bakgrunn vil jeg ikke utvide
landslinjeordningen til også å omfatte trebåtbyggerklassen
ved Norheimsund Vidaregåande Skule.

Hans J. Røsjorde hadde
her gjeninntatt presidentplassen.

  Det er ingenting i veien for at vi kan ha
en opplæring i trebåtbygging i Norge selv om det
ikke blir en landslinje. Uansett om vi hadde gjort det til en landslinje
eller ikke, hadde det vært fylkeskommunene som hadde hatt
ansvaret for å stille til disposisjon lokaliteter og det
utstyr som er nødvendig for opplæringen. Det betyr
at de 10 mill. kr som representanten Bastesen
viser til i sitt spørsmål, uansett hadde vært
nødt til å bli dekket av fylkeskommunen. Så mangel
på landslinje er ikke det som hindrer at fylkeskommunen
foretar de investeringene som er nødvendig.

Fylkeskommunene har i dag etablert mye samarbeid om
landsdekkende tilbud også der det ikke er landslinjer. Jeg
mener vi skal gi fylkeskommunene et stort ansvar for videregående
opplæring, det er det de har, og at vi i storting og regjering
skal ta vare på enkelte små eller kostbare kurs,
hvor vi gir støtte til drift og fornyelse av utstyr.

