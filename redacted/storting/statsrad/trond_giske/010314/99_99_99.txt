  Stortinget har sluttet seg til målsettingen
i St.meld. nr. 19 for 1999-2000, Om norsk landbruk og matproduksjon,
at 10 pst. av jordbruksarealet skal være lagt
om til økologisk areal i løpet av en tiårsperiode
under forutsetning av positiv markedsutvikling. Det er
et ambisiøst mål. Det krever stor innsats og satsing
fra mange hold, også innenfor forskning og utdanning.

Norges landbrukshøgskole har et nasjonalt
ansvar for høyere utdanning og grunnforskning innen sine
fagområder, og økologisk landbruk og agroøkologi
er en naturlig del av dette. Dette fagområdet har vokst
fram gradvis, fra det første innføringskurset
i økologisk landbruk midt på 1980-tallet til dagens
tilbud med innføringskurs, mellomkurs og hovedkurs. Dette
tredelte tilbudet i økologisk landbruk har eksistert siden
midten av 1990-tallet. Søkningen har vært noenlunde
jevn, og det er mellom seks og ni studenter som har tatt hovedkurset
hvert år. Høsten 2000 startet NLH også opp
et nytt engelskspråklig masterstudium i agroøkologi
i samarbeid med landbruksuniversitetene i de andre nordiske
land.

Interessen for økologisk landbruk
er økende blant studentene. De siste årene er
det i underkant av 30 studenter årlig som har tatt innføringskurset.
Denne våren er det 48 studenter som har meldt seg opp til
eksamen. Dette kurset vil bli arrangert som normalt, og en stor
del av disse studentene vil sannsynligvis fortsette på mellom-
og hovedkursnivå. Norges landbrukshøgskole
tar også sikte på å tilby både
hovedkurset og de andre kursene neste studieår.

Jeg er enig i at det gir et negativt signal
utad når Norges landbrukshøgskole nå har
avlyst et hovedkurs på et område som både
er prioritert av institusjonen selv, og som har fått stor
oppmerksomhet i media i diskusjonen omkring dyrehelse og matvarekvalitet
den siste tiden. Avlysningen av hovedkurset i vår er ikke
et resultat av en bevisst nedtrapping eller avvikling av studietilbudet
ved høgskolen, men skyldes primært et midlertidig
bemanningsproblem på fagområdet ved instituttet.
De tre studentene som likevel har meldt seg opp i hovedkurset i vår,
skal få gjennomføre eksamen, men har fått
beskjed om at de må ta kurset som selvstudium og levere
semesteroppgave. Det er selvsagt ikke tilfredsstillende at disse studentene
skal få et så mangelfullt tilbud. Jeg har derfor tatt
kontakt med NLH og bedt høgskolen vurdere hva som kan gjøres
for å sikre undervisningsressurser og veiledning i denne
situasjonen, eventuelt i samarbeid med andre læresteder
i Norge eller Norden. Jeg regner derfor med at NLH skal løse
problemet for disse studentene.

Jeg har forventning om at høgskolen
tar sin rolle innen høyere landbruksutdanning og -forskning
alvorlig og prioriterer økologisk landbruk høyt
i tiden framover. Norges landbrukshøgskole utdanner de
fleste rådgivere, lærere og forskere i landbruksfag
og vil være en helt sentral aktør hvis vi skal
nå Regjeringens og Stortingets mål om 10 pst. økologisk
jordbruksareal innen 2010.

  Vi beveger oss nå kanskje inn på ansvarsområdet
til min kollega, landbruksministeren. Det er vel han som har den
overordnede strategien i forhold til å få økt
den økologiske landbruksproduksjonen i Norge. Men utdanningsdelen
og en del av det som foregår på forskningssiden,
hører inn under mitt departement.

Jeg registrerer med tilfredshet at Landbrukshøgskolen faktisk
har en vekst i antall studenter som tar eksamen på dette
området, og at det er stor interesse for feltet blant studentene.
Men det er helt sikkert riktig, som representanten Tingelstad sier,
at interessen må komme alt i den videregående
skole, for det er jo der grunnlaget legges med hensyn til hva man ønsker å søke
seg videre til. Om det kan gjøres ved at man ser på kurssammensetting
eller innholdet i enkelte av de yrkesfaglige studieretningene, får
vi komme tilbake til, men alle gode forslag mottas med takk. Skal
vi sikre at dette blir et viktig område i fremtiden, må vi
sikre rekrutteringen av kompetente fagfolk på området.

  Økologisk landbruk og det å få en
større produksjon av økologisk produserte matvarer og
også tilgang for forbrukerne i butikkene har vært
understreket av landbruksministeren flere ganger. Han har også varslet
at han i forbindelse med jordbruksoppgjøret til våren ønsker å fokusere
spesielt på matvaresikkerhet og økologisk produksjon
av matvarer. I den forbindelse kan det helt sikkert være
naturlig at han og jeg tar en runde for å diskutere hva
slags konsekvenser en slik satsing vil ha for utdanningsområdet.
Det regner jeg med at landbruksministeren vil komme tilbake til
dersom han mener at det er et økt behov for den type kompetanse.
Jeg lover i hvert fall at jeg skal stille villig opp for å bidra
til å sikre at norske forbrukere får trygg, god
og sikker mat.

