 Både departementet og Stortinget har
vært opptatt av å bedre skolenes utdannings- og
yrkesveiledning, senest i forbindelse med behandlingen av St.meld.
nr. 32 for 1998-99 om videregående opplæring og
komiteens behandling av Innst. S. nr. 246 for 1998-99.

I St.meld. nr. 32 ble ulike tiltak skissert.
Komiteen fulgte opp dette og bad om at det ble igangsatt et prøveprosjekt
med å skille rådgivningsfunksjonen i en sosialpedagogisk
del og en utdannings- og veiledningsdel.

Prosjekt «Delt rådgivningstjeneste» ble
igangsatt       1. august 2000 og skal holde fram til 1. august
2003. Fire fylker deltar i prosjektet: Oslo, Akershus, Oppland og Rogaland.
Det er Læringssenteret som har fått ansvar for å gjennomføre
prosjektet.

Målet for prosjektet er å styrke
utdannings- og yrkesveiledningen gjennom forsøk med delt
rådgivningstjeneste, slik at elever i grunnskole
og videregående opplæring settes bedre i stand
til å foreta bevisste utdanningsvalg, uten at
den sosialpedagogiske rådgivningen svekkes.

Det vil bl.a. bli utviklet, prøvd
ut og vurdert ulike modeller for organisering av rådgivningstjenesten
ved skolene. Videre vil prosjektet se nærmere på ulike
lokale og regionale samarbeidsmodeller, nettverk og rutiner for utveksling
av kompetanse og modeller for samarbeid mellom skole, arbeidsliv
og aktuelle instanser i regionen.

Statens utdanningskontorer i prosjektfylkene
koordinerer arbeidet og har utarbeidet egne prosjektbeskrivelser.
Arbeidet med å utforme og implementere de ulike tiltakene
er i gang på alle nivå i prosjektet.

Startkonferanse for prosjektet ble holdt 7.
og 8. februar 2001, så det er ikke så lenge siden
vi kom i gang.

SINTEF Teknologiledelse IFIM har fått
i oppdrag å evaluere prosjektet underveis og foreta en
sluttevaluering ved prosjektslutt. Med basis i råd fra
Læringssenteret vil jeg vurdere om det kan være
aktuelt å iverksette eventuelle tiltak allerede underveis
i prosjektet.

  Jeg deler representanten Tingelstads bekymring
over en eventuell mangel på kompetanse innenfor ulike felt.
Det er viktig at vi klarer å rekruttere godt til yrkesfagene.
Jeg er helt overbevist om at en god yrkes- og studieveiledning er
nøkkelen til det. Der tror jeg vi har mye å gjøre,
og jeg tror dette prosjektet kan lære oss mye. 

Jeg kjenner ikke til hva som konkret har skjedd
i Øyer, men det høres spennende ut. Jeg vet at
det skjer mye spennende rundt omkring i Skole-Norge som vi må lære av.
Et mål som vi må være opptatt av, er
også å få til en bedre likestilling,
en bedre kjønnsbalanse i de ulike yrkesvalgene. God rådgivningstjeneste,
god studieveiledning og en nær kontakt mellom skole og
yrkesliv tror jeg er noe som kan bidra til å bringe likestillingspolitikken
et langt steg framover. Det er mange mål her som er avhengig
av en god yrkes- og studieveiledning, i tillegg til at det kan redusere
feilvalg og gjøre at vi bruker skoleressursene og utdanningsressursene
våre på en mye bedre måte.

  Det er avgjørende viktig at de som
har ansvaret for rådgivningstjenesten på den enkelte skole
og i den enkelte kommune, har den kompetansen som er nødvendig.
Nå tror jeg det har skjedd ganske mye med det, og sikkert
også etter representanten Tingelstads påtrykk.
Det er ikke sånn som det kanskje var i gamle dager, at
den læreren som ønsket det og tok det på seg,
var rådgiver. Nå har man kommet langt i å utvikle
spesiell kompetanse på dette området. Men det
kan godt hende at vi må gjøre mer. 

Jeg tror ikke vi skal gå inn i noen
lønnsdiskusjon for ulike grupper i skolen fra Stortingets
talerstol, men jeg tror det vesentligste er at man har rådgivere
som er i stand til å knytte skolen og det lokale næringsliv
og arbeidsliv sammen. For jeg tror uansett at man aldri kommer i
den situasjon at en rådgiver kjenner hele yrkesspekteret
og arbeidsbehovet i lokalmiljøet. Det viktigste er å knytte
elever sammen med det arbeidslivet og næringslivet og den
tjenesteproduksjonen de skal ut i etterpå, slik at man
får en innsikt i de ulike yrkes- og karrieremulighetene
man har.





                

  Det er et ansvar for foreldre med barn i grunnskolealder
som velger å bosette seg i utviklingsland i en periode, å forsikre
seg om at barna får opplæring under forhold som
foreldrene anser som gode for dem.

Den norske stat bidrar likevel på forskjellige
måter til at barn med foreldre i utviklingsland får
et forsvarlig skoleopplegg.

Privatskoleloven har en eksplisitt lovbestemmelse
om godkjenning av norske skoler i utlandet. Disse skolene, med unntak
av tre norske avdelinger ved internasjonale skoler, følger
norske offentlige planer. Departementet yter tilskudd til en rekke
slike skoler både i og utenfor Europa. 

Videre kan norske statsborgere som er elever
ved utenlandske eller internasjonale grunnskoler i Norge eller utlandet,
få tilskudd til kompletterende undervisning på tre
fagområder: norsk, kunnskap om det norske samfunnet og
kristendomskunnskap med religions- og livssynsorientering. Dette
tilskuddet blir gitt i samsvar med privatskoleloven og kan i visse
tilfeller også bli gitt til EØS-borgere. 

Det er om lag 1 700 elever hvert år
som mottar støtte til kompletterende undervisning. De som
får tilskudd til kompletterende undervisning, forutsettes å få sin
skolegang i en utenlandsk eller internasjonal skole. Kompletterende
undervisning har som hensikt å gi barn som går på utenlandske
eller internasjonale skoler, kunnskap om norske forhold innenfor
de nevnte fagene, slik at en senere integrering i norsk skole kan
skje på en enklest mulig måte.

Norsk nettskole gir et tilbud om grunnskoleundervisning
innenfor norsk, kunnskap om det norske samfunnet og kristendomskunnskap
med religions- og livssynsorientering for norske elever i utlandet.
Tilbudet omfatter klassetrinnene fra 5. til og med 10. klasse
og retter seg primært mot barn av ansatte i utenrikstjenesten,
ansatte i internasjonale virksomheter og misjonsorganisasjoner. Siden
1998 har Kirke-, utdannings- og forskningsdepartementet gitt ca.
2 mill. kr i støtte til Norsk nettskole
for å vinne erfaringer med nettbasert grunnskoleundervisning. Hvis
erfaringene fra dette prosjektet er gode, vil jeg på noe
sikt vurdere mulighetene for å utvide den nettbaserte opplæringen.
Jeg tror utviklingen av slike nettbaserte opplegg vil kunne være
et alternativ som vil bistå foreldrene på en enda
bedre måte enn i dag.

  Det kan det kanskje. 

Jeg vil tro at det jeg sa i mitt første
svar om økt bruk av nettbasert læring, kan være
en slik løsning. Nå er vi jo klar over at det
er ikke alle plasser hvor misjonsorganisasjonene arbeider, at nettilknytningen
er den beste, men også der kommer det etter hvert ny teknologi
som gjør at det kan være en mulighet, og dermed
at man kan få en mer individuelt tilrettelagt undervisning,
selv om man da ikke er i et miljø med flere norske barn
eller kanskje andre internasjonale grupper som kan gå sammen
om en skole.

Men vi har jo forholdsvis store utfordringer
her hjemme når det gjelder å få til en
desentralisert skolestruktur. Det legges ned grendeskoler, det legges
ned skoler fordi det blir for få elever, og da er det ikke
rart at vi heller ikke klarer å få til en tilsvarende
spredt skolestruktur for alle de norske barna vi har ute i verden.
Det blir gjerne sånn at det er noen få norske
barn på et sted, og da må man finne løsninger
for hvert enkelt tilfelle. Det vil sikkert være et mangfold
av løsninger som må brukes.

  Jeg har ikke mulighet til fra talerstolen å kommentere
den konkrete søknaden som representanten Skarbøvik
viste til. Det får vi eventuelt komme tilbake til ved en
annen anledning. Det er ikke mulig i denne omgangen å ta
den enkeltsaken over bordet. 

Men rent generelt tror jeg ikke det er noen
uenighet om at også norske barn i utlandet bør
få mulighet til å tilegne seg grunnleggende ferdigheter
og kunnskaper som gjør at integreringen i norsk skole når
de kommer tilbake,blir best mulig. Men det er klart at vi har utfordringer
i forhold til den spredte bosettingen som disse barna naturlig nok
har, og de ulike situasjonene som er i det nærmiljøet
de er i. Så her må vi bare se på de søknadene
vi får, behandle dem enkeltvis og se på hvilke
muligheter som fins i hvert enkelt tilfelle. Men også foreldrene
til disse barna og de organisasjonene som de jobber for, må gjøre en
betydelig innsats for å få dette til å fungere. 





                

 La meg først få avklare hva som
ligger i begrepet «særløp».
Særløp gjelder for enkelte spesielle og særlig
små fag. I disse fagene tegner elevene en lærekontrakt
etter grunnkurs. Vi har i alt 28 lærefag som følger
særløpsmodellen. Det er bl.a. gipsmakerfaget,
gravørfaget, forgyllerfaget, garverifaget, glassfaget,
kurvmakerfaget og tredreierfaget. Hvilke lærefag som skal
ha særløp som opplæringsmodell, er fastsatt etter
råd fra partene i arbeidslivet. Alle særløp
er bekjentgjort i rundskriv fra departementet. I tillegg gir hver
fylkeskommune informasjon om særløp
i egne opplæringskataloger. Dette er helt ordinære
tilbud som elevene står fritt til å søke.

Etter Stortingets behandling av St. meld. nr.
32 for 1998-99 og Innst. S. nr. 246 for 1998-99 har departementet
arbeidet med strukturen for videregående opplæring. Rådet
for fagopplæring i arbeidslivet, RFA, bistår departementet
i koordineringen av dette arbeidet i forhold til opplæringsrådene.
Innen 1. juni skal departementet få råd fra RFA
om hvordan en forenklet struktur for videregående opplæring
bør være. I dette arbeidet inngår også vurdering
av særløp.

Når det gjelder fleksibilitet i forhold
til den pedagogiske og organisatoriske tilretteleggingen av opplæringen for elevene,
vil jeg først vise til Forskrift til opplæringsloven. Her
gis det adgang for elever som er særlig lite skolemotiverte,
til å inngå lærekontrakt, slik at hele
opplæringen foregår i bedrift. Dette skjer etter
sakkyndig vurdering.

Begrunnelsen for å kreve sakkyndig
vurdering er at den teoretiske opplæringen er samlet på grunnkurs
og VKI. Denne opplæringen egner seg best for opplæring
i skole, og lærebedriftene er vanligvis ikke i stand til å gi
opplæringen.

Like viktig er prosjektet «Differensiering
og tilrettelegging i videregående opplæring».
Prosjektets hovedmål er å finne fram til arbeidsmåter
som bidrar til at den enkelte elev i størst mulig grad
får en opplæring som er tilpasset hans eller hennes
forutsetninger og behov. For å realisere dette målet
er det iverksatt mer enn 1 000 ulike prosjekter rettet
mot pedagogiske og organisatoriske forhold. Som eksempel vil jeg
nevne integrering av teori og praksis, yrkesretting av felles allmenne
fag, utprøving av nye vurderingsformer, samarbeid med lokalt
arbeidsliv og endringer av organisatoriske forhold som arbeidsdeling,
arbeidstid og fleksible timeplaner.

Alle fylkeskommuner og skoler er involvert
i prosjektet, og fra statlig nivå satses det 30–40
mill. kr årlig, i tillegg til fylkeskommunens egeninnsats. 

  Det er viktig å holde tunga rett
i munnen og klare å skille mellom to ulike ting. På den
ene siden har vi særløp, som er en spesiell ordning som
gjelder noen få spesielle og små fag. Det er én
ordning. Så har vi spørsmålet om tilrettelegging
for den enkelte elev eller lærling, og særlig
dem som Rolf Reikvam tar opp, som er skoletrøtte, og hvor
den vanlige skolesituasjonen ikke passer så godt.

Det virker som om SV blander dette litt sammen. Blant
annet kan vi se det i det forslaget som Sosialistisk Venstreparti
reiste i Stortinget 6. oktober 1999, hvor man bad «Regjeringen
legge til rette for … flere særløp for å ta
vare på små fag» og – som man
legger til – «ungdom som trenger en annen kombinasjon
av praksis og teori for å nå frem til fagbrev/annen
kompetanse», og da tilrettelegging, som representanten
Reikvam snakker om. Vi må holde de to tingene atskilt.
En ting er særløpene, som skal ta vare på små fag.
Så har vi differensieringen og tilretteleggingen, som også kan
gjelde de fagene, men som bør gjelde flere fag også,
på grunn av elevenes spesielle læringssituasjon.

  Jeg er glad for at vi kanskje har fått
ryddet begrepet «særløp» ut
av verden. Det gjelder helt ordinære lærlinger
uten spesielle teoriproblemer eller tilpasningsproblemer, eller
som er skoletrøtte. Dette er folk som tar helt ordinære
fag, men på en spesiell måte, fordi fagene er
så små og særskilte. Da har vi ryddet det
av veien.

Så kan vi snakke om det som er det
store prosjektet, «Differensiering og tilrettelegging i
videregående opplæring». Jeg er ikke
enig i representantens beskrivelse, at vi tar lett på det.
Tvert imot bevilger vi 30–40 mill. kr årlig til
det prosjektet, og vi har over tusen ulike prosjekt for å se
på mulige tilpasninger. Og her er det ikke snakk om at enten
tar man en yrkesutdanning på vanlig måte – først
i skole, så i lære – eller så går
man i et særløp hvor alt foregår i bedrift.
Her fins det nærmest en glidende skala fra skole til lærebedrift.
Kanskje kan man gå mer i bedriften, men fortsatt ha en
del teori i skolen, kanskje kan man ha mindre ut fra ulike fag og
ulike behov hos den enkelte elev.

Jeg tror heller ikke man skal undervurdere
de skoletrøtte elevenes mulighet og evne også til å tilegne
seg teorikunnskap. Det skal vi ikke stigmatisere på den
måten. (Presidenten klubber.) Jeg tror ikke nødvendigvis
det er teorisvakhet som gjør at man er skoletrøtt,
det kan være helt andre ting. Og det viser seg også at
når man får teorien integrert i sitt fag og interessen
opp på den måten, er muligheten til å tilegne
seg den stor.

  Det er riktig som representanten Bastesen
sier, at Norges veterinærhøgskole har et nasjonalt
ansvar for veterinærutdanningen, og at institusjonen skal
bidra til å fremme etisk forsvarlig dyrehold og en sunn
dyrebestand. Den store oppmerksomheten omkring mattrygghet og dyrehelse
i Norge og Europa for øvrig gjør det naturlig å fokusere
på utdanningen også i denne sammenhengen.

Utdanning og forskning er selvfølgelig
sentralt i dette bildet, men disse områdene har et mye
lengre tidsperspektiv enn de mer akutte tiltakene Regjeringen diskuterer i
disse dager. Som vitenskapelig høgskole har Veterinærhøgskolen
selv ansvaret for at det faglige innholdet i utdanningen
til enhver tid gjenspeiler det ypperste fra forskningen. Grunnutdanningen
og etter- og videreutdanningen skal gjøre norske veterinærer
i stand til å takle de faglige utfordringer de møter
i sitt virke, enten det gjelder mindre sykdomstilfeller eller store
epidemier. Det er ingenting som tyder på at Norges veterinærhøgskole
ikke fyller denne rollen tilfredsstillende. Veterinærhøgskolen har
vært skjermet for de kuttene i studieplasser som de andre
høgskolene og universitetene har måttet ta de
siste årene med lave ungdomskull.

Norges veterinærhøgskole
har en sentral rolle i «Jord-til-bord»-kjeden
gjennom sitt nære samarbeid med Veterinærinstituttet,
Statens næringsmiddeltilsyn og Statens dyrehelsetilsyn
på områdene dyrehelse og matvarekvalitet. Veterinærhøgskolen
bidrar spesielt innen sykdomsdiagnostikk og med sin referansefunksjon
på laboratorieundersøkelser.

Norges veterinærhøgskole
har også en stor andel eksternt finansiert forskning,
der det meste kommer gjennom ordinære programmer
i Norges forskningsråd. I oppfølgingen av Regjeringens
forskningsmelding er det vedtatt store økninger til forskning,
og ett av de fire satsingsområdene er Medisin og helse.
Her vil Veterinærhøgskolen ha en sentral rolle
innen feltet «Mat og helse». Det vil ikke bli
noe mindre behov for Veterinærhøgskolens
forskning og kompetanse i tiden framover, og med sin kompetanse
bør de stille sterkt også i framtidige søknadsrunder.

I forbindelse med behandlingen av St.prp. nr.
63 for 1995-96 om omorganisering av høgre utdanning og
sektorforskning på landbruksområdet bad Stortinget
om at det skulle foretas en evaluering av landbruksutdanning og
landbruksforskning, herunder det veterinærmedisinske området.
Landbruksdepartementet og Kirke-, utdannings- og forskningsdepartementet
har sammen satt i gang en slik evaluering, som nå foretas
av et nordisk ekspertpanel. Evalueringen skal foreligge i begynnelsen
av august og vil være med og danne grunnlag for departementenes
videre arbeid innenfor landbruks- og veterinærområdet.

Per Ove Width hadde
her overtatt presidentplassen

  Jeg mener at enhver utdanning og enhver forskning
i Norge stadig må strekke seg etter høyere kvalitet
og høyere mål, så også selvsagt
for veterinærområdet. Så det å si
at det er bra nok i dag, kommer man aldri til å få høre
fra meg, fordi jeg mener alle områder kan forbedres.

Det er selvsagt viktig at vi har dyktige veterinærer,
og at vi kan dette feltet godt. Med det økende presset
på norsk matvaremarked, med større flyt over landegrensene,
med mer reising osv., vil vi også i framtiden stå overfor
utfordringer når det gjelder bl.a. dyrehelse og matvaresikkerhet.
Da er det viktig at vi også har den kompetansen og kunnskapen,
og at vi gjør den forskningen og får den innsikten
som bl.a. Veterinærhøgskolen kan bidra med, og
det vil jeg også være med på å følge
opp.

  Jeg antar at representanten Bastesen ikke
mener at vi skulle la være å håndtere
den akutte krisen vi har i dag når det gjelder matvaresikkerhet
og dyrehelsespørsmål, fordi vi isteden burde utdanne veterinærer
og forskere osv. i et 5–6–7–8-årsperspektiv. Vi
må selvsagt ta fatt i den helt akutte situasjonen. Vi må sikre
at vi gjør alt vi kan for at norske borgeres matvaresikkerhet
er ivaretatt, og at vi kan stole på at den maten vi kjøper
i butikken og spiser, er trygg. Så må vi selvsagt i
tillegg ha en langsiktig politikk for å utvikle kompetanse,
kunnskap, forskning og innsikt på dette området.
Men de to tingene står ikke i motsetning til hverandre.

Jeg deler fullt ut landbruksministerens vurderinger
av at vi trenger en meget offensiv og iherdig politikk i forhold
til den krisesituasjonen som europeisk landbruk befinner seg i,
og det står ikke i motsetning til den politikken vi driver
i KUF for å sikre en langsiktig satsing og kunnskap.





                

  Mjøs-utvalget avgav sin utredning
8. mai 2000. Den gikk deretter til bred høring, og jeg
tar sikte på å legge fram en stortingsmelding
om høyere utdanning og studiefinansiering fredag 9. mars.
Utvalgets innstilling og høringsuttalelsene til denne er
viktige deler av grunnlaget for de forslagene jeg vil presentere
for Stortinget.

Det er bra at høgskolene strekker
seg etter høye kvalitetskrav. Det skal universiteter og
høgskoler alltid gjøre, helt uavhengig – la
meg si det slik – av hva et offentlig utvalg skriver. 

Mjøs-utvalgets forslag om at en høgskole
må ha rett til å tildele doktorgrad innenfor fire
fagområder for at den skal kunne gis benevnelsen universitet,
vil kunne føre til at høgskoler må utvikle
flere fagområder enn de i utgangspunktet har grunnlag for,
for å kunne kalle seg universitet. Jeg er opptatt av å konsentrere
statlige midler til grunnforskning for å kunne gi grunnlag
for internasjonalt konkurransedyktige forskningsmiljøer.
Jeg mener derfor at det ikke er rom for flere enn de fire klassiske breddeuniversitetene
vi har i dag, og jeg mener at de fire breddeuniversitetene må stå i
en særstilling når det gjelder grunnforskningsoppgaver.

Jeg mener at høgskoler som har rett
til å tildele doktorgrad, skal kunne søke om å bruke
benevnelsen universitet. Det innebærer at de i likhet med
de vitenskapelige høgskolene gis ansvar for å drive
grunnforskning innenfor de områdene hvor de har doktorgrad.
De vil dermed, i likhet med dagens vitenskapelige høgskoler,
ha ansvar for grunnforskning på et smalere område
enn de fire breddeuniversitetene. Plikter og arbeidsoppgaver som
er tillagt universitetsbenevnelsen, gjelder innenfor de fagområdene
der institusjonen har rett til å tildele doktorgrad. Opprettelse
av forskerutdanning er svært ressurskrevende, og jeg mener
derfor at behovsvurderinger må inngå i tillegg
til de faglige vurderingene før institusjoner gis rett
til å tildele nye doktorgrader.

Jeg er altså opptatt av å etablere
strukturer som konsentrerer ressurser og sikrer kvaliteten i høyere
utdanning og forskning, samtidig som de som har fått tildelt
en doktorgrad, får mulighet til å søke
om benevnelsen universitet.

Jeg ser for øvrig fram til å diskutere
stortingsmeldingen på bred basis etter at den er lagt fram
for Stortinget.

  Jeg er av den oppfatning at alle utdanningsmiljøer
kan bidra på forskningsiden. Det er mange høgskoler
som gjør en stor jobb i forsknings- og utviklingsarbeid,
særlig knyttet opp til de profesjonsutdanningene
vi har, og knyttet opp til det lokale og regionale næringsliv.
Men særlig i grunnforskningen er det viktig at vi satser
på en konsentrasjon i fagmiljøene, at vi satser
på en god ledelse, og at vi satser på områder
hvor vi har spesiell kompetanse og spesielle forutsetninger for å gjøre
det godt. De internasjonale evalueringene av våre forskningsmiljøer
sier at vi konsentrerer oss for lite, vi satser for lite, og vi
har for dårlig ledelse av forskningen. Samtidig er det
noen høgskoler som ønsker å endre sin benevnelse
til universitet. Jeg mener at man skal gi noen av disse mulighet,
og jeg mener at én doktorgradstildeling bør
være grunnlag nok for å søke om det.
Jeg tror det kan være viktig for de miljøene det
her er snakk om, å få anledning til å bruke
universitetsnavnet. Internasjonalt brukes universitetsnavnet på en
annen måte enn det vi gjør. Jeg har som ambisjon å gi
disse miljøene mulighet til det. 

  Uansett hvilken modell man velger, om man
velger det som jeg beskriver her, eller Mjøs-utvalgets
modell, vil man få en annen universitetsbenevnelse, et
annet universitetsinnhold enn det klassiske ved de fire universitetene
vi har i dag. Det tror jeg ingen er uenig i. 

Så er spørsmålet:
Skal disse høgskolene som det da er snakk om, gå gjennom
en lang prosess for å få fire doktorgradsområder,
fem fakultetsområder, for så å få benevnelsen
universitet, eller skal vi si at i og med at de har en forskerutdanning,
skal de få benevnelsen universitet, og så kan
den videre utviklingen både i dybde og i bredde foregå etter
naturlige forutsetninger og samfunnets behov? Jeg tror
den siste er den fornuftigste måten å gjøre det
på. Jeg frykter at den modellen Mjøs-utvalget
har foreslått, og som Dørum gjør seg
til talsmann for, for det første vil gjøre at
man kanskje forserer utviklingen av doktorgrader som man kanskje
ikke verken har nødvendig behov for eller nødvendige
kompetanse på på et gitt tidspunkt. For det andre
frykter jeg at det vil skyve universitetsbenevnelsen mange, mange år
fram i tid, og det vil jeg synes er veldig synd for de miljøene
det gjelder, som drømmer om å få bruke
den benevnelsen. 





                

  I forbindelse med HKH Kronprins Haakons bryllup
i Oslo domkirke den 25. august har Kirkelig Fellesråd
i Oslo utarbeidet en oversikt over hvilke oppussingsarbeider som
bør gjøres i domkirken. På denne bakgrunn
har Kirke-, utdannings- og forskningsdepartementet vært
i kontakt med Oslo kommune, med formål å finne
fram til grunnlaget for en samfinansiering mellom stat og kommune
av de ekstrautgifter til oppussing av Oslo domkirke som er nødvendig. 

For to dager siden har byrådet i Oslo
meddelt departementet at byrådet går inn for at
3 mill. kr omdisponeres til fordel for oppussingen
av Oslo domkirke. Staten vil bidra med en tilsvarende bevilgning.
Dette er meddelt Kirkelig Fellesråd i Oslo, som vi har
vært i løpende dialog med om denne saken. Arbeidet
kan derfor startes umiddelbart. 

Etter den informasjonen vi sitter inne med,
skulle dette være tilstrekkelig for å få gjort
de nødvendig arbeidene fram til bryllupet. 

  Jeg er ikke helt overbevist om at statsministerens
engasjement i kronprinsens bryllup ensidig har sammenheng med at
Lars Rise har lagt inn et spørsmål til spørretimen.
Jeg er klar over at representanten Rise har hatt et engasjement
i denne saken, og det er prisverdig. Men at statsministeren i samarbeid
med Oslo kommune har skaffet penger til dette bryllupet, kan nok
også ha andre motiver enn representanten Rises engasjement. 

La meg da bare si at i utgangspunktet er alle
kirker kommunenes ansvar. Det at staten gir bevilgning til opprustning
av kirker, er således helt usedvanlig. Men så er det
da også en usedvanlig begivenhet. Jeg tror ikke det skaper
noen særlig presedens av bekymring ved at vi i denne sammenhengen
går inn med en ekstrabevilgning. 

Den lista som er kommet i forhold til de opprustningsarbeidene
som det er behov for, inneholder ulike tiltak. Jeg går
ut fra at det er flere tiltak som også vil bli iverksatt
i forbindelse med bryllupet, men som Oslo kommune må ta
et ansvar for. En av de tingene er f.eks. (presidenten klubber) – hvis
presidenten tillater at jeg kort legger til det i svaret – beplantning
av bed mot Karl Johans gate. Jeg går ut fra at Oslo kommune
har et omfattende gartneriarbeid i Oslo, som helt sikkert
kan innrettes på at området rundt Oslo domkirke
blir seende pent ut i forbindelse med bryllupet den 25. august.

  Vi kommer aldri til å komme i den
situasjon at staten kan kompensere for Oslo kommunes frivillige
avgivelse av store inntektsbeløp i form av skattelette
til Oslos innbyggere, som gjør at man får mindre
penger til Oslos kirker og mindre penger til Oslos skoler. Det er
synd, og representanten Rises parti sitter i det byrådet
som kunne ha gjort noe med det.

Nå er det likevel en så spesiell
situasjon at vi finner at vi må gå inn med penger
til Oslo domkirke, fordi den kirken ikke har vært
godt nok vedlikeholdt over mange år. Men jeg går
ut fra at Oslo kommune forhåpentligvis vil gjøre
mange tiltak i forbindelse med den store helgen vi skal ha i august,
for å pynte opp byen og gjøre den i pen stand
til bryllupet. Oslo kommune har et omfattende vedlikeholdsbudsjett,
et omfattende budsjett til beplantning og pynting av byen, som også er
en del av de tiltakene som inngår her, så jeg
går ut fra at Oslo kommune vil innrette det på en
spesiell måte, når vi da helt riktig skal ha en
historisk begivenhet som ikke skjer særlig ofte i vårt
land. Det at staten bidrar med 3 mill. kr, er
et ekstratilskudd i så måte som jeg
håper kommer til nytte, og som gjør at kirken
kan være i noenlunde forsvarlig stand når bryllupet
kommer.

