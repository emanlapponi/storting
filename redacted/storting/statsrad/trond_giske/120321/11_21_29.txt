 Bygging av datasentraler er ikke et regulert marked. Ved behandlingen av St.meld. nr. 29 for 2008–2009, Entra Eiendom AS, uttrykte flertallet i næringskomiteen, jf. Innst. S. nr. 264 for 2008–2009,


at det ikkje er behov for å pålegge ekstra restriksjoner knyttet til hva slags type eiendommer Entra engasjerer seg i


at det ikkje er nødvendig å legge konkrete føringer på hvor stort areal selskapet leier ut til private


Verken i innstillingen eller i debatten i Stortinget ga representanter for Høyre eller Fremskrittspartiet uttrykk for noe annet syn. Deres hovedpoeng var å åpne for privatisering. Etter forslag fra regjeringen har Stortinget nå åpnet for dette.


Entra er allerede i dag utleier av lokaler til datalagring og har en rekke leietakere, også statlige virksomheter med betydelig databruk.


Kundenes behov for datalagring er økende. Ved å samle datalagring i et spesialisert senter kan det oppnås betydelige besparelser i energibruk, og verdifulle arealer i sentrale kontorbygg frigjøres.


Entra er et selvstendig rettssubjekt, som opererer i konkurranse med andre markedsaktører. Entra vil få en konkurranseulempe i markedet dersom de pålegges særskilte krav.


Om Entra velger å engasjere seg innen bygging av et datalagringssenter, skal dette være basert på forretningsmessige vurderinger. Entras planlagte rolle i et grønt datasenter er knyttet til oppføring av bygningen og driften av denne. I tillegg vil Entra knytte til seg kompetanse fra ulike teknologileverandører. Det er også fritt fram for andre, private eiendomsaktører å gå inn i disse datasentrene, dersom de ønsker det.


En rekke distriktskommuner ser på muligheter for å dekke datalagringsbehov. Gjennom virkemiddelapparatet er vi i kontakt med slike initiativer og har støttet opp om det. I samarbeid med Fornyings-, administrasjons- og kirkedepartementet og andre relevante departementer har Nærings- og handelsdepartementet gitt dette stor oppmerksomhet. Innovasjon Norge er en viktig støttespiller i den forbindelse, med sterk involvering av Innovasjon Norges kontorer så vel i de potensielle utenlandske investorenes hjemland som i de aktuelle norske fylkene samt ved hovedkontorene i Oslo. Jeg har selv vært deltaker i dette, bl.a. ved å snakke om disse initiativene overfor store aktører i USA.


Dette er likevel ikke til hinder for at kommersielle aktører ser på muligheten for å dekke et eksisterende behov. Det er ikke nødvendigvis en motsetning mellom innholdet i de ulike initiativene, og også de initiativene vi har i distriktskommunene, må være konkurransedyktige overfor andre aktører, om det er private, eller om det er det statseide Entra.


Når det gjelder arbeidet med å redusere statens eierskap, er min vurdering at vi ikke har dårlig tid. Dette påvirkes ikke av Entras eventuelle engasjement i et datalagringssenter. Entra går godt og gir god avkastning. Et eventuelt nedsalg er aktuelt først etter en vurdering av om enkeltbygg skal føres over til staten, og når vi finner en egnet partner eller kjøper.


