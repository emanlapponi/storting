  Partene i skoleverket har gjennom flere år
arbeidet med å forenkle avtaleverket for undervisningspersonalet.
Regelverket er fremdeles relativt komplisert. Spørsmålet
fra representanten Høie går rett inn på tekniske
detaljer i avtaleverket, så jeg beklager derfor at svaret
også må bli nokså teknisk.

I arbeidstidsavtalen som ble inngått
med virkning fra 1. august 2000, er lærernes undervisningstimetall
oppgitt som en årsramme og en ukentlig gjennomsnittlig
leseplikt. Årsrammen er utgangspunktet for det antall undervisningstimer
lærerne skal utføre i et skoleår. Arbeidstidsavtalen
er dermed blitt mer fleksibel enn den var tidligere.

Avtalen forutsetter at det skal utarbeides
individuelle arbeidsplaner for den enkelte lærer. Disse
planene, som inneholder de deler av årsverket der lærerne
skal være til stede på skolen, gir mulighet for å variere
lærernes undervisningsmengde fra uke til uke innenfor skoleåret
og skal legges slik at lærernes årsramme for undervisningen fylles.
Det betyr at bl.a. eksamen, yrkespraksis og idrettsdager innarbeides
individuelt i arbeidsplanene som del av ordinær arbeidstid.
Arbeidsplanene kan endres med to ukers varsel med mindre man på skolen
blir enige om kortere frister.

Arbeidsplanene legges med bakgrunn i en dialog
mellom arbeidsgiver og arbeidstaker, men det er nå som
tidligere arbeidsgiver ved rektor som har styringsretten. Overtid
framkommer når den enkelte lærer etter avtale med
skoleledelsen påtar seg arbeid som kommer i tillegg til
ordinær arbeidstid. 

Dersom undervisningstimene brukes til annet
pedagogisk arbeid enn undervisning, tilsvarer slike timer 90 minutter
på barnetrinnet, 100 minutter på ungdomstrinnet og
110 minutter i videregående skole. For læreren
utgjør en arbeidsenhet 60 minutter, hvorav undervisningstiden for
elevene er 45 minutter. Det avgjørende for om det skal
regnes arbeidsenheter på 60 minutter, eller om arbeidsenheten
skal konverteres til henholdsvis 90, 100 eller 110 minutter, er
om det gis undervisning eller om læreren utfører
annet pedagogisk arbeid.

Avslutningsvis har jeg lyst til å legge
til at jeg får mange positive reaksjoner på den
nye arbeidstidsavtalen, både fra lærere og fra
skoler. Den er et skritt i riktig retning. Men som både
spørsmål og svar indikerer, er det fortsatt mye
som kan gjøres for å forenkle avtalen ytterligere. 

  Det aller beste for enhver skole er vel å kunne
lage en arbeidsplan for hele året, hvor man ikke får
behov for å bruke overtiden, men hvor den ordinære
undervisningen som skal foregå, kan skje innenfor den planlagte
tiden til den enkelte lærer. Under den nye arbeidstidsavtalen
har lærerne en pott på 20 timer som kan brukes
mer fleksibelt gjennom skoleåret, så jeg vil nok
si at i sum vil de nye arbeidstidsavtalene redusere behovet for
overtidsbruk. Dermed frigjør en ressurser som kan brukes
til å øke kvaliteten på skolen ytterligere. 

  Det er viktig å skille mellom ulike
saker her. For det første er det riktig at avtalen til
en viss grad gir en innsparing i form av redusert overtid. Men først
og fremst gir nok avtalen bedre kvalitet ved at hele undervisningstiden
nå blir tatt ut i motsetning til tidligere. En del av den
lønnsøkningen som lærerne fikk, kan tas
ut i form av en bedre ressursutnyttelse, men når vi opplever
at fylkeskommuner kutter i skolebudsjettene langt utover det det
er mulig å spare inn gjennom bedre bruk av arbeidstiden,
og begrunner det i den nye arbeidstidsavtalen, mener jeg at man
setter avtalen i vanry. Det er selvsagt slik at hver enkelt kommune
og hvert enkelt fylke hvert eneste år må lage
det skolebudsjettet som de har rom for. Vi vet dessverre at enkelte
kommuner av og til kutter i skolebudsjettene. Men å bruke
arbeidstidsavtalen som begrunnelse for store kutt, mener jeg at
det ikke er rom for, og det er det jeg mener setter avtalen i et
dårlig lys. 





                

  Etter at det ble bestemt at Høgskolen
i Akershus skal flytte til Lillestrøm, har departementet
arbeidet med ulike alternativer for lokalisering der. Flytting av
den samlede virksomheten ved høgskolen vil ta tid. Det
er ennå ikke gitt startbevilgning til nybygg. Det bygget
som huser sykepleierutdanningen, er blant de første som
skal rives når et nytt sentralsykehus i Akershus skal bygges.
Det må derfor finnes en midlertidig løsning for
sykepleierutdanningen. Departementet jobber med ulike alternativer
for det. 

Jeg kan forsikre om at departementet legger
stor vekt på at det skal finnes en tilfredsstillende lokalløsning,
og at studentopptaket kan gå som forutsatt. 

  Så vidt jeg har registrert, har det
ikke kommet noen annen dato enn 1. oktober fra dem som
har ansvaret for utbyggingen, så vi forholder oss fortsatt
til det. Om det skulle bli en utsettelse, får vi eventuelt
ta det når det kommer, men foreløpig er det ikke noen
som kan si sikkert at det blir en utsettelse. Vi må finne
en løsning som fungerer, jeg var nær ved å si
uavhengig av byggestart, men iallfall i forhold til byggestart på ulike
tidspunkt. Så det må vi ha innbakt i våre
planer. 

  Når det helt konkret gjelder bygget
som Telenor har hatt på Kjeller, ble det satt noen frister
for vår behandling av det som ikke la til rette for det
vi mente var en forsvarlig saksbehandling og vurdering av de ulike
alternativene. Nå viser det seg i ettertid, både
når det gjelder det ene og det andre stedet, at slike frister
kanskje settes for å presse departementet, og at det kanskje
finnes muligheter i ettertid. Det betyr at det er mange dører
som står åpne, det er mange alternativer som kan
vurderes, og vi må jo finne en løsning som er hensiktsmessig
for de sykepleierstudentene som skal være der, for Høgskolen
i Akershus sin samlede virksomhet, og også kanskje legge
best mulig til rette for den framtidige lokaliseringen av Høgskolen
i Akershus. Så det er mange hensyn som skal tas, og vi
skal prøve så godt vi kan å ivareta dem
når vi skal finne en tilfredsstillende løsning
for sykepleierutdanningen til høsten.





                

