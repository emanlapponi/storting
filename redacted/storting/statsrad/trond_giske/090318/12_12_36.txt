 Investeringene i et nytt nødnett er jo et av de virkelig store grepene Regjeringen gjør for å bedre alle de operative mannskapenes mulighet til å utføre sine oppgaver på en best mulig måte. Det er en enorm investering, egentlig, som samfunnet nå er i gang med.


Det er ikke korrekt slik som spørsmålsstilleren formulerer det, at evalueringen kun skal se på tekniske løsninger. Evalueringen tar utgangspunkt i og følger opp det regjering og storting tidligere har bestemt i denne saken. Det betyr at både tekniske og funksjonelle sider av nødnettet vil bli evaluert før vi eventuelt går videre.


I henhold til opprinnelig framdriftsplan i St.prp. nr. 30 for 2006–2007 og Innst. S. nr. 104 for 2006–2007 skulle Nødnett bygges ut i løpet av 2007, og etatene begynne å ta det i bruk i 2008. Evalueringen skulle gi tilstrekkelig grunnlag for å vurdere videre utbygging etter trinn 1 i forbindelse med budsjettet for 2009. Under planleggings- og utbyggingsarbeidet har leverandøren Nokia Siemens Networks AS i flere runder avdekket at sentrale aktiviteter i deres leveranse vil ta mer tid enn forventet. Innføring av nødnett i brannvesenet, helsevesenet og politiet er forsinket som følge av leverandørens forsinkelse. Justis- og politidepartementet vil komme tilbake til framdriften og konsekvensene av forsinkelsene i revidert nasjonalbudsjett for 2009, så Stortinget skal få seg dette forelagt på en ordentlig måte.


Innholdet i evalueringen er gitt i St.prp. nr. 30 for 2006–2007 og i innstillingen til denne. Ingen av de involverte direktoratene står fritt til å overprøve Stortingets beslutning. Det er Stortingets føringer som vi følger opp i denne saken.


Arbeidet med evalueringen av første utbyggingsområde er igangsatt med sikte på å fremme saken for Stortinget uten unødige forsinkelser. Test og evaluering gjennomføres så snart det er praktisk mulig, dels tidlig i driftsperioden, dels etter at første utbyggingstrinn er ferdig. Tiltakene gjennomføres slik at det tas hensyn til effektiv prosjektgjennomføring og som et ledd i en prosess som muliggjør rask realisering av et landsdekkende nett uten fordyrende opphold. Dette er et nett vi trenger. De operative styrkene våre trenger det, og det vil være en voldsom forbedring i forhold til framtidig arbeid. Så dette er et prosjekt som Regjeringen er veldig opptatt av at skal bli av god kvalitet, ha god pris og være til god nytte.


