 Jeg kan forstå frustrasjonen hos dem som skal bruke dette nettet, og som opplever forsinkelser. Det er jo for disse brukerne at dette nettet bygges. Så det å lytte til involverte parter er viktig for departementet.


Stortinget gav veldig klare føringer for hva som skal evalueres, og evalueringsarbeidet vil utgjøre en kombinasjon av målinger, av interne vurderinger av prosjektet og i nødetatene og eksterne vurderinger. Dette er planlagt sammen med berørte etater og direktorater. Det vi skal vurdere og evaluere, er nytte og bruk av nødnettet for å sikre operativ nytteverdi for nødetatene og tilstrekkelig nytteverdi av nødnettet for samfunnet. Det er kontraktfestet og testet for å sikre av leveransene er i tråd med kontraktfestede krav. Det er økonomiske analyser for å sikre kontroll med kostnadsutviklingen i prosjektet. Det er prosjektgjennomføring som evalueres for å sikre en hensiktsmessig utbygging og innføring fra leverandørens, statens og nødetatenes side. Og det er en vurdering av om teknologivalg og tekniske løsninger tilfredsstiller behovet, og om det er behov for å gjøre tilpasninger. Så det er et sett av kriterier som Stortinget har vedtatt, og som vi selvsagt følger opp i vårt arbeid.


