 Det er alltid et viktig spørsmål å stille seg hvordan de kraftig økte bevilgningene brukes på en best mulig måte. Dette handler jo delvis om hvordan politiressursene samlet sett kan bruke sin arbeidskraft. Det handler om organisering av arbeidet, og det er selvsagt alltid en diskusjon om prioriteringer og hvilke oppgaver som er viktigst.


Men når det gjelder Nordmøre og Romsdal politidistrikt spesielt, har de fått en økning i bevilgningene fra 2008 til 2009 på 8,7 mill. kr – en økning fra 146 mill. kr i 2008 til 154,7 mill. kr i 2009. I tillegg fikk de også seks stillinger i tiltakspakken som ble lagt fram den 26. januar i år. Med det vil økningen bli på nesten 12 mill. kr i Nordmøre og Romsdal politidistrikt. Det vil jeg si er en tilfredsstillende budsjettsituasjon sett i forhold til den aktuelle fordelingsmodellen.


Så vet vi også at vi har en kraftig økning av kullene i politiutdanningen. Det betyr at vi i framtiden også vil ha flere utdannede politifolk tilgjengelig til tjeneste.


