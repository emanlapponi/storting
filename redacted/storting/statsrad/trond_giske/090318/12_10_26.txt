 På tross av den enorme opptrappingen som er gjort i inneværende periode, er vi ikke ferdig med etterslepet etter det vi arvet fra forrige regjering. Det er bl.a. grunnen til at opptaket til politiutdanningen er økt så kraftig – vi vil få mange flere utdannet. Det vil selvsagt bli en viktig oppgave i kommende budsjetter å gi plass til disse ut i tjeneste.


Vi gjorde jo også et viktig grep, tror vi, i tiltakspakken, hvor vi opprettet mange hundre nye sivile stillinger, nettopp for å avhjelpe de oppgavene som sivilt ansatte kan gjennomføre, for å frigjøre politiets ressurser mest mulig til operativt arbeid. I praksis betyr tiltakspakken at om lag 280 polititjenestemenn kan frigjøres til operativt politiarbeid.


Politidirektoratet har også laget en utredning «Politiet mot 2020 – Bemannings- og kompetansebehov i politiet». Med budsjettforslaget for 2009 følges anbefalingene i rapporten om å øke opptaket til Politihøgskolen til 552 studenter.


Så vi gjør en rekke ting, men det er alltid et viktig arbeid å sørge for at ressursene brukes på en god måte, og at økningen i ressursene kommer folk til gode.






                

