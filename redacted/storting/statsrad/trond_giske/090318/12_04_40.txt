 Innledningsvis vil jeg slå fast at grensereguleringer i politi- og lensmannsetaten, også når det gjelder politistasjons- og lensmannsdistrikter, i hvert enkelt tilfelle er en sak for Regjeringen, som overfor Kongen i statsråd innstiller på endringer i tjenestestedenes grenser. Ved alle endringer i politiets organisering legges det stor vekt på god dialog med kommunene.


Dersom et politidistrikt ønsker å fremme et forslag om grensereguleringer, skjer det ved en formell henvendelse til Politidirektoratet, som vurderer forslaget og eventuelt videresender det til Justisdepartementet med sin anbefaling. Politidirektoratet har ikke mottatt slikt forslag fra politimesteren i Nordmøre og Romsdal.


Når det gjelder henvisningen til «trange økonomiske rammer» i spørsmålsstillerens utforming av spørsmålet, vil jeg opplyse at bevilgningene til politi- og påtalemyndighet er økt med 2,3 milliarder kr siden vi overtok etter Bondevik-regjeringen. Bare i 2009 er bevilgningene økt med over 1 milliard kr. I tillegg kommer tilleggsbevilgningene som ble vedtatt i desember 2008, hvor politidistriktenes budsjetter ble økt med 52 mill. kr. Etter min mening er dette en vesentlig styrking av politibudsjettet.


Politidirektoratet har ansvar for å fordele bevilgningene til politi- og lensmannsetaten. Politidistriktene får en rammebevilgning som skal dekke alle utgifter, som lønn, drift, investeringer m.m. Det er det enkelte politidistrikt som bestemmer hvordan bevilgningene skal fordeles internt i distriktet. Generelt vil jeg påpeke at politidistriktene ikke må opprette flere årsverk enn de har økonomiske rammer til.


Ved fordelingen av bevilgningen for i år har det vært en hovedmålsetting å opprettholde driftsnivået i politidistriktene på samme nivå som i 2008. Politidistriktene er styrket med kompensasjon for pris- og lønnsvekst og for volumendring knyttet til bl.a. utlendingsforvaltningen, avvikling av medhjelperordningen, nye stillinger, fornærmedes rettigheter og seniorpolitiske tiltak. I tillegg vil distriktene kunne benytte frigjorte midler ved at DNA-analyser nå finansieres sentralt.


Så jeg kjenner meg ikke igjen i bildet som tegnes i spørsmålsstillerens spørsmål. Det er tvert imot slik at politi- og lensmannskontor er vesentlig styrket under denne regjering.


