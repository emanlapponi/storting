 Stortinget har tidligere bedt om en evaluering
av faget kristendomskunnskap med religions- og livssynsorientering.
I oktober 2000 ble det lagt fram to evalueringsrapporter om KRL-faget
med hovedvekt på problemstillinger knyttet til

		hvordan undervisningen i faget har
vært gjennomført

		hvordan fritaksreglene for faget har blitt praktisert

		hvilke vilkår foreldrene har fått for å håndheve
foreldreretten innenfor faget

Jeg vil legge fram en melding for Stortinget
i løpet av våren 2001 der disse punktene vil stå i
fokus. Evalueringsrapportene tar også opp andre problemstillinger, bl.a.
spørsmålet om etterutdanning av lærere
i KRL-faget, og det anbefales å satse sterkere på kompetanseheving
i faget.

På linje med andre fag er det behov
for etterutdanning og kompetanseheving av lærere og skoleledere
også i KRL-faget, og dette spørsmålet
vil også bli tatt opp i stortingsmeldingen. I den forbindelse
vil jeg nevne at hovedansvaret for etterutdanning av lærere
og skoleledere ligger hos kommunen. Det gis i tillegg egne statlige midler
til etterutdanning for å stimulere til ekstra innsats lokalt.
Siden innføringen av faget i 1997 har KRL-faget vært
prioritert i etterutdanningen. Det er også særskilt prioritert
i 2001. 

Universiteter og høgskoler skal gi
og organisere tilbud om grunn-, etter- og videreutdanning på sine
fagområder. Som ledd i innføringen av L97 ble
det utarbeidet en plan for etterutdanning i KRL-faget for perioden
1997-2000. På grunnlag av denne planen ble det etablert
et nettverk mellom fagmiljøene ved universiteter og høgskoler
for å utvikle og gjennomføre etterutdanningstilbud
til lærerne. Det faglige nettverket har utarbeidet en oppfølgende
plan for etter- og videreutdanning som skal danne grunnlag for samarbeid
mellom de som kan tilby etter- og videreutdanning, og de som ønsker
tilbud.

Representanten Reikvam spør om ulike
organisasjoner vil bli benyttet i arbeidet med etterutdanningen
i faget. Som sagt har kommunene hovedansvaret for at lærerkollegiet
ved skolene har nødvendig kompetanse, og universiteter
og høgskoler har ansvaret for å gi og organisere
tilbudet. Dersom ulike organisasjoner skal delta i dette etterutdanningsarbeidet,
vil det i hovedsak bli som resultat av at kommunene eller universiteter
og høgskoler finner det hensiktsmessig.

  Jeg er helt enig med representanten Reikvam
i at vi må ha en praktisk tilnærming til faget.
Jeg tror veldig mange av de problemene som har vært reist
i debatten rundt KRL-faget, skyldes litt stiv praktisering og litt
manglende tilpasningsevne i enkelttilfeller. Og jeg tror at bare
ved å få en mer fleksibel og klok praktisering
av faget kan veldig mange av de problemene være løst.

Noe av det man da må gjøre,
er å se på de lokale forhold, se på sammensetningen
av klassen, av skolen, hvilke minoritetsgrupper som er i miljøet,
og bruke den kompetansen som fins lokalt. Men det er som sagt kommunene
som har ansvaret for å bygge den kompetansen hos lærerne.
Jeg tror også det må være der den type
initiativ tas, i samarbeid med de høyskoler og universitet
som har ansvaret for etterutdanningen, nettopp fordi man må ha en
praktisk og lokal tilnærming til de spørsmålene.

  Det foregår, som representanten Reikvam
sier her, en veldig stor aktivitet også med statlige midler.
Blant annet har vi laget en kompetanseutviklingsplan også for
faget kristendomskunnskap med religions- og livssynsundervisning
med en rekke ulike kurs og tilbud, basert på at man går
til en høyskole eller til et universitet og får
et kurs der, eller at man er i skolesituasjonen og får
det via fjernundervisning, IKT-basert læring – bruker
den lokale kompetansen. 

Jeg kjenner ikke i detalj alle de lærere
og lærerkrefter og kompetansemiljø som de ulike
kursene bygger på. Men jeg anser det som et svært
fornuftig forslag det som representanten Reikvam var inne på,
at man også bruker folk fra ulike minoritetsreligioner,
og i og for seg også fra Den norske kirke hvis det er aktuelt,
til å bygge den kompetansen som trengs.

De første lærerne som er
utdannet etter at det nye KRL-faget kom, er ennå ikke kommet
ut i den norske skolen, så her trengs det omfattende etterutdanning.
Det må vi fortsette med. Etter hvert vil vi også få lærere
som er utdannet for KRL-faget i sin ordinære lærerutdanning. 





                

  Det er i denne sammenheng bare å vise
til Stortingets behandling av statsbudsjettet for 2001, der Regjeringens
forslag om bortfall av delvis dekning av skolepenger for elever
ved utenlandske og/eller internasjonale videregående
skoler ble tatt til følge og fikk flertall i Stortinget.
Etter forskrifter for ordningen skal statstilskudd ikke gis til
elever ved skoler som får tilskudd etter privatskoleloven.
Den begrensningen gjelder for statstilskudd generelt. Eksempler
på den type skoler som får statstilskudd, er Røde
Kors Nordisk United World College og elever ved allmenne økonomiske
og administrative fag ved f.eks. Skagerak International School.

  Nei, det er ikke noe arbeidsuhell. Jeg tror
vi får anta at når Stortinget går med
på en slik ordning, vet Stortinget hva man gjør.
Det var en budsjettpost som ble kuttet. Det har selvsagt konsekvenser når
budsjettposter blir kuttet, og dette var da en av de konsekvensene.
Det er selvsagt slik for enhver statsråd at man helst bare
skulle ha plusset på på hele budsjettet sitt, men
det er nå engang ikke slik virkeligheten er. Når
man skal lage et statsbudsjett, må man få pluss
og minus til å gå i hop. Dette er en av de postene
som ble kuttet, og det har selvsagt også konsekvenser.

  Hvis Inge Lønning vil ha svar på det,
bør han kanskje lese referatet fra de tidligere svarene.
Det skulle være helt unødvendig å måtte
gjenta svaret sitt gang på gang. Det er selvsagt slik at
når man kutter i et statsbudsjett, har det konsekvenser.
Det er noen som får mindre penger av at det kuttes. Jeg
ser at Høyre har et forslag om 17 milliarder kr i skattelette
og tilhørende kutt på det. Det har også konsekvenser
for dem det rammer, om det er u-hjelp, om det er sykepenger eller
hva det er snakk om. Slik er det å lage statsbudsjett.

Dersom vedtaket om avvikling skal reverseres,
har det en kostnad på 5 mill. kr. Det
er selvsagt helt opp til stortingsflertallet neste gang man behandler
et budsjett å legge inn de pengene igjen, hvis det er et
annet flertall. Jeg tror vi bare får ta til etterretning
at Inge Lønning er uenig i dette. Hva de andre budsjettpartnerne
har ment når man var med på et kutt i den posten,
får vi overlate til dem å mene forskjellige ting
om i ettertid. Men det var helt klart at den reverseringen som ble
gjort av kutt, var spesifikt for å dekke norskopplæring
for norske elever i utlandet. Denne problemstillingen ble ikke reist
av det stortingsflertallet som lagde budsjett for 2001, og ble heller
ikke endret i Stortinget. 

