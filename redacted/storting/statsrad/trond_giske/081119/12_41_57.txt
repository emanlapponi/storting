 Nå skal vel både vi som sitter i regjering, og stortingsrepresentanter avholde oss fra å gå inn i selve programmeringen av Operaen. Den er operasjefens domene. Der skal det være kunstnerisk frihet.


Det er også litt feil å framstille det som skjer, som kutt, for realiteten er jo at det er en enorm økning i virksomheten ved Operaen. Det er flere ballettforestillinger, flere operaforestillinger, mange spillekvelder, to scener å spille på. Så det er en kraftig vekst i aktiviteten sammenliknet med hva som var i Folketeaterbygningen. Når man nå snakker om kutt, snakker man om å redusere noe på svært ambisiøse planer om økning.


Det vil fortsatt være en stor økning i aktiviteten, men noe blir endret på. Jeg skjønner at man blir frustrert hvis man har kjøpt billett kanskje planlagt en reise til Oslo til en forestilling som så blir avlyst. Det er jo slikt man bør prøve å unngå. Men at aktiviteten er kraftig forbedret, og at kvaliteten også er høy, er det ingen tvil om.


