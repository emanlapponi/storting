 La meg først si meg helt enig med representanten Syversen i at det nye operahuset er blitt en fantastisk attraksjon. Huset har vunnet internasjonal berømmelse. Det er anslått at 800 000 mennesker har vært på besøk fra april i år til det ble stengt for vinteren i oktober. Huset er blitt et symbol på hva Norge står for som kulturnasjon. Jeg vil også gi anerkjennelse for at det har vært mange høydepunkter i åpningsprogrammet for Den Norske Opera 

&

 Ballett.


Alle har visst at flytting fra de gamle og ufunksjonelle lokalene i Folketeaterbygningen til det nye operahuset i Bjørvika med sine to scener og en avansert teaterteknikk ville stille Den Norske Opera 

&

 Ballett foran meget store utfordringer – men også tilsvarende store muligheter. Det har derfor de siste årene vært en nær kontakt mellom Operaen og departementet for å tilrettelegge for den budsjettmessige opptrappingen som det nye huset krever. En opptrappingsplan for Operaen har vært omforent, noe som bør gi institusjonen trygge og forutsigbare rammebetingelser.


I statsbudsjettet for 2009 er det lagt inn en økning på 40 mill. kr i forhold til 2008. Av dette er 17 mill. kr til kunstnerisk opptrapping. Opptrappingsplanen, som var på 85 mill. kr, er nå gjennomført for 71 mill. kroners vedkommende, slik at det nå gjenstår 14 mill. kr til kommende år før den omforente opptrappingen er fullført. Opptrappingen har altså vært raskere enn en jevn kurve skulle tilsi. Det er også lagt opp til at Operaen i 2009 får beholde, som en del av rammetilskuddet, 11,5 mill. kr som var engangskostnader i tilknytning til åpningen av det nye huset i 2008. 


Jeg vil poengtere at Operaens driftsbudsjett i fireårsperioden 2006–2009 er økt med nesten 125 mill. kr, eller 48 pst. Det er en historisk unik økning av rammevilkårene for en norsk kunst‑ og kulturinstitusjon.


For meg er det fundamentalt at Den Norske Opera 

&

 Ballett – på samme måte som andre kulturinstitusjoner – må planlegge virksomheten ut fra de budsjettrammene man har. Dessuten må institusjonene arbeide for å øke sine egeninntekter. Operaen, med all offentlighet som institusjonen kan høste frukter av i og med det nye huset i Bjørvika, har selvfølgelig spesielle muligheter for å skaffe seg slike inntekter.


Jeg vil understreke at det å revidere kunstneriske planer, slik det normalt skjer ved kunstinstitusjonene, ikke behøver å bety et redusert tilbud for publikum. Departementet kommer til å følge utviklingen til Den Norske Opera 

&

 Ballett nøye, og jeg har bedt Operaen om en redegjørelse, der både utgiftssiden og inntektssiden for driften klargjøres.


Til slutt: En av forklaringene på kanselleringene i det kunstneriske programmet til Den Norske Opera 

&

 Ballett er også at Operaen har måttet skaffe seg rom for å lære å betjene den kompliserte teknikken i det nye huset tilfredsstillende og forsvarlig.


