 Jeg setter stor pris på komiteens enstemmige innstilling om samtykke til ratifikasjon av en frihandelsavtale mellom EFTA-statene og Montenegro og en avtale om handel med landbruksvarer mellom Norge og Montenegro.


Frihandelsavtalen med Montenegro er en del av norsk Vest-Balkan-politikk. Denne politikken dreier seg om å integrere landene på Vest-Balkan i europeiske og transatlantiske strukturer, arbeide for politisk stabilitet i regionen, bidra til sosial og økonomisk utvikling og å støtte opp om demokratisering. Frihandelsavtalen vil sikre at montenegrinske produkter får like god tilgang til det norske markedet som andre land i Europa. Vi håper at importen fra Montenegro vil øke som følge av denne avtalen. Forhandlingene med Montenegro ble gjennomført på under et halvt år og er et resultat av det gode forholdet og felles interesser mellom EFTA og Montenegro innen handelspolitikk.


For Norge innebærer frihandelsavtalen forbedret markedsadgang for industrivarer, landbruksvarer og fisk. Montenegro skal fjerne all toll på industrivarer fra avtalens ikrafttredelse.


Tilgangen til utenlandske markeder er sentralt for næringslivet i Norge. Frihandelsavtaler åpner opp utenlandske markeder og er et viktig bidrag for å støtte opp om økt næringsaktivitet, innovasjon, produksjon og sysselsetting i Norge. Økt handel dreier seg i høyeste grad om norske arbeidsplasser. Regjeringen prioriterer derfor arbeidet med frihandelsavtaler.


Vi vektlegger menneskerettigheter, miljø og arbeidstakerrettigheter i våre frihandelsavtaler. Regjeringen er opptatt av at handelspolitikken ivaretar hensynet til bærekraftig utvikling.


Frihandelsavtalen med Montenegro er den første avtalen der vi har fått gjennomslag for EFTAs modellkapittel om handel og bærekraftig utvikling, og er dermed den andre avtalen etter Hongkong som inneholder bestemmelser knyttet til miljø og arbeidstakerrettigheter. Kapitlet bidrar til bevisstgjøring og aksept av at handel skal foregå på en måte som bidrar til bærekraftig utvikling.


Samhandelen med Montenegro er beskjeden – 2 mill. kr i 2011 – men jeg tør likevel påstå at frihandelsavtalen er viktig for begge land. Frihandelsavtalen bidrar til å integrere Montenegro i det europeiske markedet, og den sikrer norske eksportører like gode vilkår i Montenegro som bedrifter fra EU. Frihandelsavtalen forventes å bidra positivt til ytterligere økonomisk samarbeid landene imellom. Regjeringen er derfor glad for Stortingets tilslutning til å ratifisere denne avtalen.


