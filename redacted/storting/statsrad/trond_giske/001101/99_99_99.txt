  Dersom ordninger og tiltak en ønsker å prøve
ut, ikke lar seg gjennomføre innenfor regelverket, er det
etter opplæringslovens bestemmelse i § 1-4 om
forsøksvirksomhet anledning til å søke
avvik fra loven og forskriftene.

Etter opplæringsloven § 1-4
er det lagt til departementet å avgjøre søknader
om avvik fra loven og forskriftene til loven. Departementet står
fritt til å avslå en søknad om forsøk.

Departementet har ennå ikke mottatt
søknad fra Oslo kommune om avvik fra opplæringsloven § 1-4.
Jeg vil ta stilling til søknaden fra Oslo kommune når
den eventuelt kommer inn.

Min prinsipielle mening er at alle skal ha
opplæring i nynorsk. Hvis det kommer en søknad
fra Oslo kommune, er jeg innstilt på å vurdere
om det skal åpnes for alternative vurderingsformer og tilrettelegging
for pedagogiske forsøk for å få en bedre
undervisning i sidemål.

Når det gjelder spørsmålet
om å konsultere Stortinget om forsøkssøknader,
vil det hele tiden bli vurdert konkret i hvert enkelt tilfelle.
Fram til nå har det ikke vært aktuelt.

  Både representanten Reikvam og jeg
står vel i den litt problematiske situasjonen at vi diskuterer
en søknad om et forsøk som ennå ikke
er kommet til departementet.

Hvordan søknaden blir utformet, kan
vi jo for så vidt spekulere i etter både diskusjoner
i lokalpolitikken i Oslo og diskusjoner i media, men jeg vil vente
med å ha kategoriske meninger om den eventuelle søknadens
utseende før den kommer.

Det jeg kan si, er at jeg mener at nynorsk
skal være en del av pensumet for alle elever. Jeg mener
at det skal det være også i framtida, og jeg ser
ingen nytteverdi i forsøk som tar det helt ut av pensum.
Derimot ser jeg stor nytteverdi i forsøk som utvikler andre
undervisningsformer, eventuelt også andre vurderingsformer
når det gjelder sidemålet, for å se om
det kan bedre undervisningen, styrke elevenes interesse for faget
og styrke entusiasmen for faget i skolen.

  Jeg vil si at man ikke prinsipielt kan svare
nei eller ja på spørsmålet til Rolf Reikvam.
Vi må se på det i hvert enkelt tilfelle.

Etter mitt syn må § 1-4
om forsøksvirksomhet også gi anledning til avvik
fra læreplanen, så derfor kunne jeg prinsipielt
sett ha gitt tilsagn til den type søknad som man kan spekulere
på om Oslo kommune kanskje kunne komme med.

Når det gjelder alternative vurderingsformer,
har vi gitt tilsagn til forsøk som innebærer å se
på vurderingsformer i andre fag enn nynorsk. Poenget med
forsøket må imidlertid være at det kan
ha en nytteverdi i framtida. Dette huset har vedtatt at vi skal
ha to sidestilte skriftmål i landet. Da mener jeg at vi
også bør ha det i skolen slik at de elevene som
studerer allmennfag i videregående skole, får
den basisen at de har kunnskap om og får innføring
i begge språkformer.





                

 Som representanten Wisløff Nilssen
viser til i sitt spørsmål, ble det i mars i år
nedsatt en arbeidsgruppe som skulle se på situasjonen for
studenter med spesifikke lese-, skrive- og matematikkvansker i høgere
utdanning. Arbeidsgruppens tilråding ble oversendt departementet
i brev av 27. september i år. I utredningen er det gjort
et viktig arbeid med å klargjøre sentrale begreper
som «dysleksi» og «dyskalkuli»,
og å drøfte hovedproblemstillinger som er knyttet
til studiesituasjonen for denne studentgruppen.

Arbeidsgruppen har kommet med forslag som går
på opptak og gjennomføring av studiene. Jeg har
merket meg at gruppen foreslår tiltak som berører
både videregående opplæring og høgere
utdanning. Det blir i rapporten anbefalt at det i videregående
opplæring legges mer vekt på alternative vurderingsformer
som kan inngå i grunnlaget for opptak til høgere
utdanning. Gruppen foreslår bl.a. også at funksjonshemmede
søkere uten generell studiekompetanse, etter en vurdering
gjort av det enkelte lærested, bør kunne innvilges
opptak til bestemte studier.

Arbeidsgruppen legger fram en rekke forslag
som vil innebære en bedre og mer fleksibel tilrettelegging
av studiesituasjonen og eksamen for disse studentene. I rapporten
er det også foreslått at det i visse tilfeller
skal gis fritak for vurdering i norsk sidemål i allmennlærerutdanningen.

Departementet vil nå sette i gang
arbeidet med oppfølgingen av rapporten. De ulike
forslagene i rapporten vil bli vurdert, herunder tilrettelegging
av studier og eksamener og eventuelle endringer av rammeplaner og
opptaksforskrifter.

Rapporten, med departementets vurderinger og
eventuelle forslag til regelendringer, vil bli sendt ut på høring til
berørte parter. Jeg ønsker imidlertid at rapporten
allerede nå gjøres kjent, og vil derfor snarest
mulig sørge for at den i første omgang sendes
ut til orientering og legges ut på ODIN.

Jeg vil avslutningsvis understreke at arbeidsgruppens forslag
vil bli grundig vurdert, og at målet må være å få til
bedre studiemuligheter for denne gruppen studenter.

 Jeg er, i likhet med representanten Wisløff
Nilssen, overbevist om at både det at vi gjør
rapporten kjent og legger den ut på ODIN, men ikke minst
at vi sender den ut på høring, vil bidra til at
ulike synspunkter og vurderinger, kanskje både støtte
til og motstand mot forslagene i innstillingen, vil bli berørt
og komme departementet til nytte.

Mitt mål er at folk skal ha en likeverdig
mulighet til utdanning, uansett hvilket handikap eller utgangspunkt man
har, og at også folk som har problemer med å lese og
skrive, eller som har problemer med matematikk, skal få en
mulighet. 

Det vil selvsagt være enkelte yrker
hvor gode lese- og skrivekunnskaper eller gode regnekunnskaper er
det aller vesentligste. Slik sett vil det selvsagt være
begrensninger på mulighetene. Men det er mitt mål
at man i størst mulig grad skal etterstrebe at alle får
lik mulighet til å ta utdanning.

