 Det er, som saksordføreren sa, en enstemmig innstilling som foreligger fra
                  komiteen, og det er bare å si at Regjeringen også slutter seg fullt ut til det
                  komiteen sier om at 

«en effektiv bekjempelse av økonomisk kriminalitet er viktig både av
                     allmennpreventive hensyn og for tilliten til politiet, påtalemyndigheten og
                     domstolene». 

Dette er helt i tråd med Soria Moria-erklæringen, der Regjeringen sier at vi vil
                  «intensivere innsatsen mot økonomisk kriminalitet». Viktige sider av Regjeringens
                  innsats på dette området vil framgå av kommentarene i mitt innlegg, og sikkert
                  også i finansministerens, og av mer konkrete merknader fra min side på
                  Justisdepartementets område. 

Det er helt riktig, som komiteen sier, at det er viktig å forebygge økonomisk
                  kriminalitet. Det er antatt at den allmennpreventive effekt av reaksjoner er
                  spesielt stor innenfor økonomisk kriminalitet, der kriminaliteten ofte beror på en
                  veloverveid kalkulasjon av gevinstpotensialet opp mot risiko for oppdagelse og
                  eventuell reaksjon. I tråd med dette har også Regjeringen de siste årene økt
                  innsatsen mot økonomisk kriminalitet. Et mål har bl.a. vært å øke
                  allmennprevensjonen innenfor økonomisk kriminalitet. 

I forhold til tilliten til politiet gjorde Politidirektoratet en nasjonal
                  innbyggerundersøkelse om politiet 2008, hvor publikum i undersøkelsen fikk direkte
                  spørsmål om tilliten til politiet. Der svarer 83 pst. at de har tillit til
                  politiet. Det er et høyt tall, men det kan selvsagt alltid jobbes for en
                  forbedring. Det er meningen at man regelmessig gjør slike undersøkelser, så vi får
                  et godt verktøy. Resultatene skal legges inn i Politimesterens styringsverktøy, og
                  bl.a. brukes aktivt i styringsdialogen mellom Politidirektoratet og det enkelte
                  politidistrikt. 

I innstillingen peker komiteen også på at 

«avdekking av økonomisk kriminalitet både er avhengig av politiets egeninnsats
                     og innsatsen til kontrolletatene». 

Jeg overlater til andre å svare for kontrolletatene, men for Justisdepartementets
                  vedkommende er det viktig å nevne Økokrims Enheten for finansiell etterretning,
                  som er styrket med elleve personer og har fått betydelige midler til et meget
                  avansert og spesialutviklet system for analyse av mistenkelige transaksjoner og
                  annen finansiell etterretning. Systemet ble satt i produksjon våren 2008 og
                  genererer analyserapporter som vil være utgangspunktet for å initiere
                  etterforskning av personer i politidistriktene. Sett i lys av de øvrige tiltak for
                  å styrke innsatsen mot økonomisk kriminalitet har vi stor tro på at dette vil
                  generere en økt egenproduksjon av økonomiske straffesaker i politiet, herunder
                  også økt allmennprevensjon. 

Jeg deler komiteens bekymring når den skriver at det er svært uheldig dersom
                  kontrolletater unnlater å anmelde saker på grunn av «manglende
                  ressurser/prioriteringer» i politiet. Det er nettopp en av grunnene til at
                  Regjeringen satser mye på dette området. 

Jeg er ikke sikker på at det er riktig å snakke om en manglende prioritering
                  innenfor politiet når det gjelder innsatsen mot økonomisk kriminalitet.
                  Riksadvokaten sier for sin del at det er «intet holdepunkt for at politiet har
                  brukt en for stor andel av sine ressurser på bekjempelse av andre
                  kriminalitetsformer». Jeg er enig med Riksadvokaten i den vurderingen. Det er
                  vanskelig å se for seg at politiet skulle redusere innsatsen på andre områder. 

Regjeringen har satt i verk en rekke tiltak for å styrke politiet generelt. Denne
                  styrkingen av politiet øker også politiets evne til å satse på de enkelte
                  sakstyper, herunder økonomisk kriminalitet. Det vil til enhver tid være den
                  samlede ressursmengde til politiet og hvordan man utnytter de ressursene politiet
                  har tilgjengelig, som avgjør hvor mye man kan gjøre, hvilken satsing man kan ha,
                  herunder selvsagt også satsingen på økonomisk kriminalitet. 

Det er alltid nyttig å få slike gjennomganger som Riksrevisjonen har hatt. Vi
                  noterer oss selvsagt det komiteen sier, og det vil også være viktige innspill i
                  utarbeidelsen av en ny handlingsplan mot økonomisk kriminalitet. 

