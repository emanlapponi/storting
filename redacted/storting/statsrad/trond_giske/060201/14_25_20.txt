 La meg først understreke at dersom
det skal bli endringer i bransjeavtalen, må det skje ved
enighet mellom partene i bransjeavtalen. Vi har ingen
planer om en lov eller en forskrift som pålegger
bransjen endringer. Men vi mener at dette er et viktig litteraturpolitisk
og kulturpolitisk område, hvor vi som engasjerte kulturpolitikere både
i regjering og i storting er nødt til å ha en
mening og et engasjement.

Jeg var kritisk til den forrige regjeringens
håndtering av dette av to grunner, delvis fordi det virket
som om det var de konkurransepolitiske og ikke de kulturpolitiske målene
som var overordnet, og delvis fordi jeg mente at man skulle latt
partene forhandle ferdig før man kom med klare direktiv
for hvordan en avtale burde se ut. Men det er snøen som
falt i fjor. Vi fra opposisjonens side var enige i en
del av de endringene som ble gjort, bl.a. fri pris på skolebøker,
men andre områder var vi kritiske til. Vi fra vår side
vil følge utviklingen nøye, slik at vi kan ta
de grepene vi trenger i tide, og derfor trenger vi flere runder
med evaluering.





                

