 Det er vel ingen tvil om at vi etter
hvert som årene har gått, har flyttet grensene
for hva slags skildringer vi godtar i ulike medier på ulike
områder, ikke minst hva slags voldsscener vi etter
hvert har tilvent oss å se på TV eller
på film. Det kan sikkert være delte
meninger om dette har vært en heldig eller uheldig
utvikling. I forhold til barn og unge er det helt sikkert
en uheldig utvikling i hvert fall, og vi skal være
oppmerksom på den. Men det må være
slik at det er uavhengige instanser, ikke politisk skjønn,
som går inn i enkeltsakene og vurderer hvilke filmer som
skal tillates, hvilke scener som skal tillates, og hvilke som ikke
skal tillates.

Jeg tror vi beveger oss inn i et veldig vanskelig
farvann dersom vi som politikere skal begynne å gjøre
disse vurderingene. Jeg ser ikke for meg at vi skal endre
lovformuleringen. Jeg synes den egentlig er ganske dekkende.
Det får være domstolene som veier den
lovformuleringen opp mot det de mener er den rådende
situasjonen i folks holdninger til slike skildringer.
Det tror jeg er et solid system, som vi bør ta vare
på.

