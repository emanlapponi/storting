 Jeg kjenner ikke begrunnelsen til
Medietilsynet for å godkjenne filmen, om det er fordi en
mener at voldsscenene er mer lettfordøyelig nå enn
de var før, om de mener at dette ikke er i underholdningsøyemed,
men i kunstnerisk øyemed, eller om de mener
at filmen er så gammel at den ikke har den samme
effekten lenger, fordi man så åpenbart ser at
dette er fiksjon. Jeg har ingen anelse. Dette er Medietilsynets bord.
Dette vil jeg heller ikke gå inn i en diskusjon
om.

Vi som politikere har et ansvar for å sørge
for at i hvert fall barn og unge blir mest mulig beskyttet
mot den type inntrykk som kan gjøre skade. Vi
har en aldersgrense, og vi har Medietilsynet. Men jeg tror også at
en bevisstgjøring og kunnskap om dette, bl.a. gjennom skoleverket
og informasjonskampanjer, er et virkemiddel som vi bør
benytte. Jeg tror at i dagens moderne medievirkelighet kan ungdom
få tak i hva som helst, hvor som helst. Internett har gjort
at hele informasjonssamfunnet kommer inn på gutterommet eller
jenterommet med et tastetrykk. Jeg tror det bare er ved å bygge
holdninger hos den enkelte, og bevisstgjøre den enkelte
ungdom, at vi virkelig kan lykkes i dette arbeidet.





                

