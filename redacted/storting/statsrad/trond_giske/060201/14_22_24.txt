 Jeg ser for meg at vi må ha to runder
med evaluering, én runde i vår, hvor vi på bakgrunn
av det vi har opplevd i 2005, får et bilde av hvordan førsteutslaget
av de nye rammebetingelsene har vært, og så må vi etter
en stund ha en grundigere evaluering, hvor de mer langsiktige virkningene
kartlegges. Det er jo også slik selvsagt at bokhøsten
varierer. Ett år har man store forfattere og store bestselgere,
og andre år er det kanskje litt tynnere med bestselgere
og de mest kjente navnene. Derfor er det her variasjoner fra år
til år som gjør det litt vanskelig å vurdere bare
ett år alene. Likevel er Regjeringens utgangspunkt
at vi har hatt en svært vellykket litteraturpolitikk i
Norge. Vi er av de mestlesende og mestutgivende land i
forhold til både befolkningstall og ikke minst
språkområde, så her har vi lyktes. Vi
må bare passe på de nye rammebetingelsene
som kom delvis etter direktiv fra den forrige
regjeringen. Det overrasker meg noe at representanten er litt bekymret
for signalene fra Regjeringen, tatt i betraktning at man den gangen
nesten gav et direktiv. Da må man være
villig til å justere i tide, slik at man ikke
risikerer at enkelte ting går tapt for godt. Hvis det viser
seg – og jeg sier hvis – at f.eks. bokklubbene
innenfor viktige nisjer, som har et skjørt,
sårbart marked, er i ferd med å komme under en
kritisk grense og dermed kanskje bli nedlagt, kan det hende at vi
må se på ordninger som sikrer at disse systemene
består. Men der er vi ikke. Vi må få tallene
på bordet først.

