 Medietilsynet har som sakkyndig organ på området
foretatt en grundig vurdering av den aktuelle filmen opp mot gjeldende
regelverk. Til tross for enkelte brutale og ubehagelige scener var
de sakkyndige enige om at filmen ikke strider mot straffeloven § 382.
Jeg har full tillit til at tilsynet besitter den fagkunnskapen og
det gode skjønn som er nødvendig for å foreta
denne vurderingen.

Straffeloven § 382 forbyr grove voldsskildringer
i underholdningsøyemed. Bestemmelsen er en rettslig standard,
der grensen for hva som er tillatt, vil forandres over tid, i tråd
med befolkningens holdninger til slike skildringer. I siste instans
vil det være domstolene som slår fast hvor
grensen går, men i det daglige er det Medietilsynet som
må foreta disse vanskelige vurderingene.

Jeg er usikker på hva representanten
Molvær Grimstad mener med å vise
til styringsdialogen mellom Kultur- og kirkedepartementet
og Medietilsynet, men jeg vil understreke at det ikke
er kultur- og kirkeministerens eller departementets oppgave å vurdere
lovligheten av konkrete filmer eller videogram. Film-
og videokontrollen er den eneste ordningen vi har med direkte statlig
forhåndssensur av medier.
På dette feltet skal vi derfor være
svært forsiktige med politisk styring i enkeltsaker.

