 Jeg er enig i at det er viktig å få flere
lærere med minoritetsbakgrunn i norsk skole. For å nå det
målet må vi se hvordan vi kan øke søkningen
til lærerutdanning blant ungdom med minoritetsbakgrunn, og
vi må se om de som kommer inn, har spesielle vansker i
studieløpet.

På grunn av det generelle fallet i
søkningen blir alle kvalifiserte søkere tatt inn
ved mange studier. Søkere med minoritetsbakgrunn kan derfor
flere steder begynne dersom de fyller kravene til studiekompetanse.
Ulike veier til generell studiekompetanse og adgang til opptak på grunnlag
av realkompetanse gir reelle muligheter til opptak for søkere
med ulik bakgrunn. Jeg kan nevne at departementet har gitt midler
til Høgskolen i Oslo, slik at de arbeider med ulike rekrutteringstiltak
i samarbeid med representanter for innvandrere.

Erfaring viser at flere av studentene med minoritetsbakgrunn
har vansker med å gjennomføre høyere
utdanning. I allmennlærerstudiet gjelder dette ikke minst
i norskfaget. For lærerutdanninger som har krav om norsk som
obligatorisk fag, stilles det nå bare krav om eksamen i én
målform for studenter med minoritetsbakgrunn.

Utdanningsinstitusjonene må bevisst
arbeide med å rekruttere også minoritetsspråklige
til høyere utdanning og å legge forholdene til
rette slik at disse studentene i større grad enn til nå,
fullfører studiene. Den nyetablerte allmennlærerutdanningen
ved Høgskolen i Buskerud vil bl.a. legge særlig
vekt på det flerkulturelle aspektet, herunder rekruttering
av minoritetsspråklige. Det er også gitt midler
til lærerorganisasjoner som har samarbeidet med bl.a. høgskolene
i Agder og Bergen om tilbud for å kvalifisere morsmålslærere
som har arbeidet i skolen i lang tid uten godkjent utdanning.

Høgskolen i Oslo, som har langt det
største antall studenter med minoritetsbakgrunn, har ut
fra sitt kjennskap til de vansker de vanligvis møter i
studiene, utviklet et kurs i norsk fagspråk. Dette tilbys
ved siden av de vanlige studiene. Studenter som ikke har norsk som
morsmål, tilskyndes til å ta dette kurset. Studenter
som følger det, har bedre gjennomføring enn de øvrige.

Departementet arbeider generelt for å øke
rekrutteringen til læreryrket. Tospråklig ungdom
er en viktig målgruppe i dette arbeidet.

  Jeg er mottakelig for alle gode råd
om hva som kan gjøres for å øke rekrutteringen til
læreryrket generelt og særlig for å rekruttere
ungdommer med minoritetsbakgrunn. Nå er jo situasjonen
litt annerledes i forhold til læreryrket enn den er i forhold
til politiyrket i og med at studiet i praksis er åpent,
så man trenger ikke kvoteordninger eller andre ting for å øke inntaket
av minoritetsungdom. Man trenger rett og slett en større
søkning for å få det til. 

Vi legger opp til å gjennomføre
i løpet av våren en eller annen slags form for
informasjonskampanje om rekruttering til læreryrket generelt.
Vi gjorde viktige skritt på lønnssiden i fjor.
Nå ønsker vi å følge opp det
med informasjonsarbeid, og her synes jeg det er et godt forslag å legge
særlig vekt på å rekruttere ungdom med
minoritetsbakgrunn. Det å få gode råd
i et slikt informasjonsarbeid, kanskje fra miljøet selv,
tror jeg er noe vi skal ta med oss.

  Jeg er helt enig i at kanskje også lærerne
selv i ungdomsskole og videregående skole kan gjøre
mye for å markedsføre læreryrket. I den
lønnskampen som har pågått i mange år,
har man kanskje fått et inntrykk av at lærerne
selv ikke har kunnet anbefale læreryrket. Hvis det har
vært sånn, tror jeg i hvert fall at det nå har
snudd. Vi har fått en ny stemning og et nytt statussignal
rundt læreryrket med det lønnsløftet
vi fikk til i fjor. 

Jeg er helt enig med representanten Dørum
i at vi bør gå ut og si at innvandrerungdom trengs
i læreryrket. Vi må også gjøre
en jobb med å skape en virkelig flerkulturell skole, og
vi har bl.a. opprettet et senter for kompetanseutvikling i den flerkulturelle
skolen. Det er bekymringsfullt etter mitt syn at ungdommer med minoritetsbakgrunn,
selv ungdommer som er født i Norge, i langt mindre grad
søker seg til høyere utdanning enn ungdommer med
norsk bakgrunn. Så her har vi en stor jobb å gjøre – generelt
i rekrutteringen til høyere utdanning, men spesielt til
de yrkene hvor det er så viktig, som f.eks. læreryrket.





                

 Det er fire høgskoler som tilbyr radiografutdanning:
høgskolene i Bergen, Oslo, Sør-Trøndelag
og Tromsø. I tillegg tilbys utdanningen midlertidig i Gjøvik.
Utdanningen er dermed etablert to steder på Østlandet.
Jeg vet at flere høgskoler har ønske om å etablere
radiografutdanning.

Mitt departement har sendt søknaden
fra Høgskolen i Buskerud til Sosial- og helsedepartementet.
Der vil den bl.a. bli vurdert opp mot de andre søknadene.
Jeg kan derfor vanskelig foregripe noen beslutning i denne saken nå.

Et av tiltakene som ble foreslått
i Kreftplanen, var å få en nærmere avklaring
av utdanningsbehovet for radiografer og stråleterapeuter.
Norsk institutt for studier av forskning og utdanning, NIFU, har
foretatt en slik analyse, og instituttet ferdigstilte sin rapport
i desember i fjor. I lys av denne vil man vurdere behovet for ytterligere etablering
av radiografutdanning. Med bakgrunn i helsemyndighetenes anbefalinger
vil jeg ta stilling til lokalisering av eventuelle nye studietilbud
for radiografer.

  La meg først få oppklare
en åpenbar misforståelse. Tore Tønne
er trønder, han er ikke fra Drammen. Han er riktignok midlertidig
bosatt i Drammen, men har fortsatt sitt hjerte i Trøndelag
og sin dialekt i behold.

Utdanningen i Buskerud ligger denne statsrådens
hjerte nær. Det var, vil jeg si, en av vinnerne på statsbudsjettet
for 2001. Blant annet har vi nå også åpnet
for en allmennlærerutdanning ved Høgskolen i Buskerud,
som stortingsrepresentant Helleland helt sikkert vil være
kjent med.

Jeg skal love å gjøre mitt
for at denne saken skal få en rask avklaring. Men jeg synes
det er viktig at vi har en helhetlig plan bak utdanningen innenfor
helseområdet, og her spiller helseministeren og Sosial-
og helsedepartementet en viktig rolle. Så når
de kommer med sine innstillinger, vil jeg konkludere i denne saken.

  Jeg føler meg trygg på at
alle de momentene som representanten Helleland nå presenterer,
er ting som vil bli tatt med i helseministerens vurdering. Jeg kan
også love at vi skal ha kommunikasjon oss trøndere
imellom i denne saken – det er noen som kanskje mistenker
oss for at det skal gå skikkelig tregt når det
er to trøndere som har ansvaret. Men jeg vil understreke
at også vi trøndere kan være impulsive
bare vi får tenkt oss godt om.





                

 Jeg er svært bekymret over den utviklingen
vi har sett innen det høyreekstreme miljøet i
Norge de siste 10-15 årene, og hvordan dette miljøet
greier å tiltrekke seg til dels svært unge tenåringer.

Skolens verdigrunnlag er hjemlet i opplæringsloven og
den generelle delen av læreplanen. Det holdningsdannende
arbeidet skal gjennomsyre all virksomhet i skolene og lærebedriftene
våre. Arbeidet mot rasisme og etnisk diskriminering krever
en kontinuerlig og langsiktig innsats fra hele samfunnet. Skolens
tiltak overfor rasisme og etnisk diskriminering må ikke
bli segregerte tiltak, men tiltak som omfatter alle elever. Det
betyr altså at arbeidet med å motvirke rasistiske
og diskriminerende holdninger skal være en del av skolens
ordinære virksomhet.

Det eksisterer ulike program og tiltak med
målsetting å bekjempe rasistiske holdninger og
etnisk diskriminering blant barn og unge. Europarådets
ministerkonferanse i Kraków i oktober 2000 anbefalte i
slutterklæringen en årlig minnedag om holocaust
og ofre fra etniske rensinger, folkemord. Storbritannia har allerede
gått inn for dette og valgt den 27. januar som holocaustminnedag. Utdanningsministeren
i Storbritannia har i denne forbindelse fått utarbeidet
et veiledningshefte til bruk i skolene.

Jeg er også kjent med den svenske
boka som representanten Marthinsen refererer til i sitt spørsmål.
Som ett av flere tiltak i arbeidet med å motvirke rasisme
og gjøre holocaust kjent for alle barn og unge vil jeg
også vurdere om denne boka bør oversettes og tilpasses
til bruk i norske skoler. Gjennom de statlige utdanningskontorene innhenter
jeg nå opplysninger fra kommuner og fylkeskommuner om hva
som gjøres i grunnskoler og videregående skoler
for å forebygge og bekjempe rasistiske holdninger og etnisk
diskriminering. Når jeg om kort tid får oversikt
over det, vil jeg vurdere hvilke ytterligere tiltak det kan være
behov for fra meg. 

Jeg vil gjenta at jeg ser arbeidet med disse
spørsmålene som meget viktige i skolen, og vil
gjøre det jeg kan for at det er en integrert del av det
ordinære arbeidet ved alle skoler og for alle elever.

  Jeg er klar over det viktige arbeidet som
Sverige har gjort i forbindelse med bl.a. den store holocaustkonferansen,
som ble avholdt i Stockholm for en tid tilbake, og det arbeidet
som har vært fulgt opp etter det, bl.a. henviste jeg til
slutterklæringen ved ministerkonferansen i Kraków,
hvor jeg selv fikk være til stede og diskutere disse spørsmålene.

I Norge er det jo veldig mange forskjellige
aktiviteter som har dette som siktemål, bl.a. har vi de
hvite bussene, som gjør et viktig arbeid med å informere
ungdom om det folkemordet som skjedde mot jødene under
naziregimet i Tyskland. Vi har også mange andre aktiviteter
og læringsopplegg som innebærer det samme.

Det er helt sikkert ulike måter å organisere
dette på. Det er mulig at den boken som representanten
Marthinsen henviser til, er et bidrag i så måte.
Jeg vil ha en gjennomgang av dette, og så vurdere de ulike
tiltakene.

  Jeg er 100 pst. enig med representanten
Marthinsen i at dette ikke bare må bli en historiekunnskap,
det må også bli en kunnskap man kan sette inn
i dagens virkelighet.

Folkemord er ikke noe som ligger 50 år
tilbake i tid. Vi har hatt et folkemord i Bosnia, vi har hatt et
folkemord i Rwanda, og andre steder i verden foregår det
etnisk diskriminering og faktisk også etnisk utryddelse. Dette
er en ting som ungdom må kunne sette inn i sin egen virkelighet.

Men så tror jeg det aller viktigste
som norsk skole kanskje gjør i forhold til å skape
toleranse og respekt for ulike religioner og mennesker med ulik
etnisk bakgrunn, er å la barna våre gå sammen
i en felles, offentlig skole. Muslimer går sammen med kristne,
går sammen med jøder og går sammen med
humanetikere. Det er én grunn til at jeg er svært
skeptisk til en økning i antallet private skoler basert
på ulik religiøs bakgrunn, at vi sorterer barna
i forskjellige skoler. Jeg tror det er viktig at de går sammen,
at de har en god skolefritidsordning, en god barnehage og en god
skole hvor de har et fellesskap.

 Spørsmålet fra representanten Rolf Reikvam er todelt. For det første spør han hvilke initiativ jeg vil ta for at skoler som organiserer læringsarbeidet på nye måter, kan ta nye vurderingsformer i bruk. For det andre spør han hvilke tiltak jeg vil ta i bruk for å få flere skoler til å tenke læring i samsvar med læreplanene. Spørsmålene griper inn i hverandre, og jeg har derfor valgt å gi en samlet redegjørelse.




Læreplanverket er det som er det forpliktende grunnlag for opplæringen. Med sikte på å bedre opplæringen prøver mange skoler å organisere arbeidet på nye måter innenfor det handlingsrommet og den fleksibiliteten som lov, forskrift og avtaleverk gir. Det er ikke nytt. Reform 94 og Reform 97 har imidlertid bidratt til at flere deltar i en slik utprøving.




Som oppfølging av St.meld. nr. 28 for 1998-99, Mot rikare mål, ble kommuner og fylkeskommuner informert om at det vil være behov for å drive forsøks- og utviklingsarbeid for å få mer kunnskap om hvilke faktorer som har mest å si for læringskvaliteten. Departementet utfordret til forsterket innsats, nytenking og nyskaping lokalt. 




Som følge av det arbeidet som har skjedd siden da, har departementet mottatt og godkjent en rekke søknader om lokale forsøk som krever avvik fra regel- og avtaleverket. Mange av søknadene omhandler ny organisering av undervisningen og utprøving av alternative vurderingsordninger. Forsøkene er ulike i form og i innhold.




Læreplanverket for grunnskolen understreker at hovedformålet med elevvurdering er å fremme læring og utvikling hos den enkelte elev. Også i læreplanverket for videregående opplæring er det et sentralt formål.




Elevenes kompetanse skal vurderes i forhold til målene i læreplanverket, og for at avgangsprøven i grunnskolen og eksamen i videregående opplæring skal bidra til opplæring i samsvar med læreplanverket, er det utviklet nye prøveformer. De nye prøveformene innebærer endring både i innhold og i organisering. Elevene kan i større grad løse oppgavene på sitt nivå. Elevene får anledning til å forberede seg, samarbeide og bruke hjelpemidler. I yrkesfaglige studieretninger i videregående opplæring er det åpnet for tverrfaglige eksamensformer.




Det nye Læringssenteret skal være et nasjonalt senter for utdanningssektoren med oppgaver og faglig ansvar innenfor utvikling, vurdering og informasjon. Målet for opprettelsen av senteret var bl.a. at arbeid med læreplaner og vurdering skal kunne ses i sammenheng. I samarbeid med statens utdanningskontorer skal senteret bistå kommuner og fylkeskommuner i arbeidet med kvalitetsutvikling. 




Læringssenteret skal videreutvikle avgangsprøver og eksamener slik at de i større grad bidrar til opplæring i samsvar med læreplanverket. Utvikling av støttemateriell for vurdering med og uten karakterer og for vurdering til slutt og underveis i opplæringsløpet inngår i senterets arbeid. Læringssenteret skal også gjennomføre forsøk med og evaluering av sentrale prøve- og vurderingsformer, bl.a. ved bruk av IKT. Det skal arbeides videre med utprøving av alternative vurderings- og prøveformer i fagutdanningen. 




Læringssenteret skal følge opp og føre videre nasjonalt og internasjonalt arbeid med å vurdere rammene for innholdet i skolen og læringsutbyttet for elevene, bl.a. gjennom å utvikle og bruke indikatorer.




Det pågår også lokalt utviklingsarbeid og lokale forsøk for å utvikle og prøve ut nye organiserings- og vurderingsformer i skolen. For å utvikle systematisk erfaring og kunnskap må dette arbeidet videreutvikles og styrkes. Det er viktig å bidra til at skolene ser og utnytter handlingsrommet som lov, læreplanverk og andre forskrifter og avtaleverk gir. Vi får ofte søknader til departementet om å få igangsatt forsøk som faktisk ikke er forsøk i det hele tatt, men som er fullt mulig innenfor det gjeldende regelverket. Det viser kanskje at kunnskapen om den fleksibiliteten som allerede fins i regelverket, ikke er god nok. Jeg har satt i gang en gjennomgang av gjeldende vurderingsordninger i grunnskole og videregående opplæring. Det jeg primært er opptatt av, er å få vurdert om det er god nok sammenheng mellom vurderingsordningene i de to opplæringsslagene, og om sammenhengen mellom opplæringsmål, innhold og vurdering er godt nok ivaretatt. I lys av dette er det viktig å systematisere erfaringer fra de ulike forsøk som nå er iverksatt, og å følge opp disse. Jeg tror vi ofte er veldig flinke til å sette i gang en rekke forsøk og gjennomføre dem, men altfor dårlige til å trekke erfaringene av dem og spre dem utover landet. Som ledd i etableringen av Læringssenteret var det en viktig tanke at senteret skal ha som en av sine oppgaver å spre disse gode resultatene og eventuelt også de dårlige resultatene, slik at ikke alle trenger å gjøre de samme feilene. 




Som ledd i innføringen av Reform 94 og Reform 97 ble det fra nasjonalt nivå iverksatt en rekke tiltak for å styrke skoleelevers og læreres kompetanse for å ta det nye læreplanverket i bruk. I tillegg er lokalt utviklingsarbeid og forsøk fokusert fra år 2000.




Utviklingen av en kvalitativt god skole vil stå sentralt i årene som kommer. Kvalitetsutvikling har som hovedoppgave å styrke det utbyttet elevene har av opplæringen, og utviklingen i skolen skal derfor ha eleven i sentrum. Den statlige satsingen på kvalitetsutvikling er videreført og økt i 2001. Viktige virkemiddel for å fremme en god skole og opplæring er en samordnet innsats på kompetanseutvikling, utviklingsarbeid, forsøk og vurdering. Sentrale satsingsområder for å arbeide med kvalitetsutvikling i grunnskole og videregående opplæring er fleksibel organisering og variert bruk av arbeidsmåter for å sikre tilpasset opplæring for alle elever og lærlinger. Vi tar sikte på å føre dette arbeidet videre i perioden 2001-2003.




La meg også si at den nye arbeidstidsavtalen for lærere som gjelder fra og med inneværende skoleår, skal medvirke til mer fleksibel organisering av skoleåret og skoledagen. Avtalen gir mer rom for lokalt utviklingsarbeid og mer plass for kreativitet og bedre utnytting av ressursene. Samarbeidet med lærerorganisasjonene vil bli nedfelt i en handlingsplan fram til 2003.




Som ledd i Regjeringens arbeid med fornyelse og forenkling av offentlig sektor vurderer jeg bl.a. forenklinger i regel- og avtaleverket. Statlig initiativ til ytterligere utviklings- og forsøksarbeid med sikte på økt kvalitet i opplæringen vil også være aktuelt. Ved å øke skolenes handlingsrom øker vi mulighetene for kreativitet, fleksibel og tilpasset opplæring.




Jeg vil likevel understreke igjen at det innenfor gjeldende regel- og avtaleverk er et betydelig handlingsrom. Media har den siste tiden omtalt en rekke gode eksempler på ny organisering av skoledagen. Jeg er glad for å se at så mange skoler bruker de mulighetene som foreligger, skaper en mer spennende og bedre skolehverdag, øker læringsutbyttet og skaper framtidens skole.




 La meg først si at hvis det har tatt et år å få behandlet en søknad, så kan det umulig være min skyld, for jeg har ikke engang sittet et år. Men jeg skal selvsagt gjøre mitt til at søknader som kommer inn til oss om forsøk og nyorganiseringer, skal få en så rask behandling som overhodet mulig.




Jeg mistenker representanten Reikvam for å ha skrevet sitt andre innlegg i denne interpellasjonsdebatten før han hørte mitt svar. Jeg kan umulig skjønne at dette er lite visjonært. I så fall må også hans eget innlegg være lite visjonært, for på punkt etter punkt i det som interpellanten har i sin interpellasjon, er vi allerede i gang med forsøk.










Leksefri skole, henviser han til, og det er overskriften fordi det gjennomføres prosjekter med leksefri skole. 







Nye måter å organisere opplæringen på, gjennomføres i norsk skole.







Utradisjonelle undervisningsmåter, der man ikke underviser i 45 minutter seks timer om dagen, gjennomføres i norsk skole.







Nye arbeidstidsavtaler fikk vi til i fjor. Jeg vil gjerne gå lenger med lærerorganisasjonene, men jeg vet ikke om lærerorganisasjonene er fullt ut enig med representanten Reikvam i å fjerne lesepliktbestemmelsene. Men å gjennomføre forsøk i den retning er jeg veldig for.







Nye eksamens- og vurderingsformer, som interpellanten har i sin interpellasjon, gjennomføres det forsøk på i norsk skole.







Å få bedre samsvar mellom læring og vurderingsformer gjennomføres det også forsøk på.




Så på samtlige av de punktene som interpellanten har i sin interpellasjon, foregår det forsøk i norsk skole. Jeg skulle gjerne ha sett at det hadde foregått flere forsøk. Men jeg vil gjerne bruke denne anledningen til faktisk å rose både norske skoler og norske rektorer og lærere for det utviklingsarbeidet som gjøres. Jeg tror nesten at de som er på grasrota i norsk skole, som til daglig jobber med disse spørsmålene i klasserommet eller i andre typer rom – for det er ikke bare i klasserommene dette skjer – virkelig er de mest kreative og oppfinnsomme i så måte. Det er ikke rart heller, fordi det er de som best merker den tvangstrøyen som én klasse-, én lærer-, ett fag-modellen, som vi har arvet fra gamle tider, egentlig er.




Jeg skal gjøre alt jeg kan for å legge til rette for at man kan få ja-stemplet på forsøkssøknadene. Jeg skal også legge alt til rette for at vi fra departementets og Læringssenterets side tar initiativ til forsøk som kan videreutvikle norsk skole. Men jeg er ikke enig i den svartmalingen av situasjonen som jeg oppfatter at Reikvam i sitt andre innlegg var inne på. Tvert imot – det foregår mye spennende. Vi har vært altfor dårlige i å spre de erfaringene vi har gjort når det gjelder forsøk, slik at andre kan få ta del i de positive erfaringene som gjøres rundt omkring i skolene. Der må vi bli dramatisk mye bedre. Det håper jeg at det nye Læringssenteret kan bidra til, og håper at ny teknologi med nettsteder og nettverk for lærere, for skoleelever og for skoler kan bidra til det. Men stort sett tror jeg at det gjøres en god jobb. Vi skal bli bedre. Jeg skal bidra til det. Men situasjonen er ikke så dyster som det forrige innlegget kunne tyde på.




 La meg først ta tak i et par konkrete utfordringer som jeg har fått i løpet av denne debatten. Representanten Lyngstad spurte om jeg kunne være villig til å se på eksamensgjennomføringen i grunnskolen, og det synes jeg er et godt forslag. Vi bør hele tiden ha en kontinuerlig diskusjon om omfanget av eksamen og hensiktsmessigheten ved eksamen.




Når det da gjelder om man kanskje kan stimulere til forsøk ved å gi støtte til andre deler av forsøksvirksomheten, vil jeg si følgende: Min holdning til det er at vi må få mest mulig av forsøksvirksomheten til å bli organisert lokalt, og at pengene kan gå ut slik at skolene og kommunene selv kan drive prosjekt. Når jeg er ute og reiser og av og til møter folk som kanskje har brukt to-tre-fire dager på administrativt arbeid for å søke om 20 000 kr, blir jeg litt oppgitt over hvordan vi har organisert dette. Da har man gjerne brukt like mye i administrasjon – på å søke, rapportere og skrive alt dette administrative – som man i det hele tatt får ut til forsøket sitt. Det er bedre å få pengene ut og la de ulike forsøkene blomstre.




Når det gjelder utfordringen fra Marit Tingelstad, er jeg helt enig i at vi trenger en sterkere bevissthet om skoleutviklingen i den enkelte kommune og en skikkelig debatt om det. Jeg håper vi kan få til det. 




Når det gjelder prosjektarbeid, vil jeg si at noe av det som den høringen vi hadde om lærerutdanningen, viste, var at der har vi fortsatt mye å gjøre. Det må være en forutsetning at de nye lærerne vi skal sende ut i norsk skole, faktisk har brukt de samme arbeidsformene i sin egen læring som dem de skal bruke når de kommer ut i skolen. Hvis man har brukt tradisjonelle læremåter i sin egen læring, og så plutselig skal bruke utradisjonelle, nye metoder i skolen, tror jeg det blir vanskeligere enn om man brukte det i praksis i lærerutdanningen. Det fortelles en historie – jeg vet ikke om den er riktig, men i hvert fall illustrerer den et poeng – om en lærerskoleklasse som kom tilbake til lærerskolen etter å ha besøkt en barneskole, og da krevde de at de i det minste burde få like stor innflytelse over sin egen lærehverdag som elevene i grunnskolen hadde. Det forteller kanskje litt om at vi henger litt etter der.




Men så må jeg si meg helt enig med interpellanten i at denne debatten viser veldig klart at skillelinjene på dette området i norsk utdanningspolitikk går mellom sentrum, Arbeiderpartiet og venstresiden på den ene siden og Høyre og Fremskrittspartiet på den andre. Noe av det mest gledelig ved denne debatten var da Lyngstad sa at kanskje skal vi se på eksamensformene, kanskje bruker vi for mye ressurser på det, kanskje kunne vi heller bruke ressursene på læring i skolen. Høyre derimot foreslår at vi skal innføre eksamen i alle skriftlige fag i grunnskolen. De foreslår at vi skal innføre karakterer fra femte klasse i barneskolen. De er også imot f.eks. åpen bok-eksamen; det har de vært tidligere i denne salen. Det viser at skillet nå går helt klart mellom sentrum og venstre på den ene siden og Høyre og Fremskrittspartiet på den andre siden, og slik har det også vært tidligere. Derfor håper jeg at vi som i hvert fall er enige om i hvilken retning utviklingen bør gå, kan ha det samarbeidet om en ny skole. 




