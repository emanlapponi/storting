 Retten til gratis skoleskyss for elever i videregående
skole gjelder bare for dem som bor mer enn 6 km fra skolen. Dette
gjelder alle elever, enten de bor i sentrale eller mer grisgrendte
strøk. Elever som har mindre reisevei enn 6 km til skolen,
må som hovedregel selv dekke eventuelle reiseutgifter,
uansett hvor i landet de bor.

Prinsippet om lik rett til utdanning uavhengig
av foreldres økonomi, bosted og geografi har stått
sentralt i norsk utdanningspolitikk. Intensjonen om lik rett til
utdanning omfatter også skoleskyss. Lov om velferd for elever
og studenter ble endret i 1994, og det ble innført rett
til fri skoleskyss for elever som bor i en viss avstand fra skolene.
Departementet la da til grunn en minimums reisestrekning på 6 km,
som var i samsvar med Kommunenes Sentralforbunds normalregler for
skyss av elever i videregående skoler.

Regelen ble videreført i opplæringsloven
som Stortinget vedtok i juni 1998. Stortinget har derfor nylig vurdert og
tatt stilling til at det skal være en viss avstand mellom hjem
og skole for at elevene skal ha rett til fri skyss.

Det er i dette tilfellet satt en klart definert
grense for å få en rettighet. Jeg kan ikke se
at det er mer urettferdig for elever som bor i distriktene enn for
elever som bor i sentrale strøk, at de må bo mer
enn 6 km fra skolen for å ha rett til fri skyss.

  Det er klart at man alltid kan diskutere om
grensen skal gå ved 5 km eller 6 km – eller 4
eller 7. Men hovedsaken er at Stortinget i 1994 fikk vedtatt at
i hvert fall de som har lengre vei enn 6 km, har rett til fri skoleskyss.
Det gjelder både i byene og i distriktene. Hvis representanten
Bredvold får gjennomslag for sin politikk, nemlig at man
skal ha fritt skolevalg også i de store byene, vil flere
også i byene være avhengig av skoleskyss, og dermed
vil også folk i byene være svært glad
for at man har denne retten.

Nå er det slik at jeg har jobbet med
denne retten i svært mange år. Da jeg begynte
i politikken, i AUF i Sør-Trøndelag i 1989, innførte
Sør-Trøndelag fylkeskommune en egenandel på skoleskyss
på 1 500 kr. pr elev. Det fikk vi kjempet tilbake,
og til slutt fikk vi en lovfestet rett. 

Det er fritt fram for fylkene å gå lenger
enn det loven gir rettighet til, men alle med over 6 km skolevei
skal ha rett til fri skoleskyss. Det skulle vært interessant å høre Bredvolds
mening om hvordan Fremskrittspartiets forslag om ikke å ha
den retten, ville ha slått ut også for folk i
grisgrendte strøk.

  Det ligger ingen konkrete planer hos meg om å gå inn
og se om vi skal redusere den grensen. Det er, som jeg sa, fritt
fram for hver enkelt fylkeskommune å bestemme om man vil
gi fri skoleskyss også til dem som bor f.eks. mellom 4
og 6 km fra skolen, men den lovfestede retten som gjelder for hele
landet, gjelder for 6 km.

Jeg tolker det spørsmålet
jeg nå fikk fra Bredvold, dit hen at Fremskrittspartiet
har snudd 180  i denne saken og nå er 

for

 fri
skoleskyss for dem som bor 6 km fra skolestedet. Det synes jeg er
en positiv utvikling. Det var en viktig reform. Da vi fikk rett
til treårig videregående skole for alle, var det
viktig å gjøre også denne retten reell. Fremskrittspartiet
var mot begge deler. Nå har det tydeligvis foregått
en snuoperasjon, og det er jeg glad for.





                

  Jeg takker representanten Odd Einar Dørum
for spørsmålet. Dette er en viktig sak.

Få nye studentboliger og økte
boligpriser har til sammen skapt en vanskelig situasjon for studenter
som ønsker en midlertidig bolig. Bygging av studentboliger skal
bidra til rimelige botilbud og på den måten gjøre
det mulig å velge høyere utdanning, uavhengig
av egen eller foreldres økonomi. Når det gjelder
tilsagn til bygging av nye studentboliger, ble Oslo særlig
prioritert i 1999, slik at det er håp om at flere studentboliger
kan være tilgjengelig for studenter innen kort tid.

Reglene for tildeling av tilsagn om tilskudd
til bygging av studentboliger er i dag slik at tilskuddssatsen
i pressområder som f.eks. Oslo kan utgjøre opp
til 300 000 kr pr. studentboligenhet, dvs. at departementet
kan godkjenne studentboligprosjekter med en enhetskostnad på 500 000
kr.

Departementet har etter omlegging av tilskuddsordningen
for studentboliger lagt opp til at det kan gis         60 pst. tilskudd
til studentboligprosjekter med en kostnadsramme på inntil
350 000 kr pr. hybelenhet. Det leder til et statstilskudd
på 210 000 kr. Departementet har likevel åpnet
for at studentboligprosjekter i pressområder, der særskilte
kostnader bidrar til at kostnadsrammen går utover 350 000
kr, kan godkjennes og tilkjennes statsstøtte på 60
pst. av forhåndsgodkjente byggekostnader. Særskilte
kostnader kan være at boligene bygges i pressområder
eller at de tilpasses funksjonshemmede. Øvre grense for godkjenning
av byggekostnader for studentboliger dersom det eksempelvis bygges
i pressområder, vil bli en skjønnsmessig vurdering
av departementet. I denne vurderingen legges det spesiell vekt på at
studentenes husleie ikke blir for høy.

Dette ble formidlet til studentsamskipnader,
godkjente studentboligstiftelser, universiteter og høgskoler
i tildelingsbrev av 10. juni 1999. Departementet skriver der at
vi i det enkelte tilfelle vil vurdere et eventuelt tillegg til kostnadsrammen
ved studentboligprosjekter i pressområder. I mars i år
godkjente departementet et studentboligprosjekt i Oslo med en enhetskostnad
på 426 000 kr.

Behandlingen av søknadene om tilsagn
til bygging av nye studentboliger er i sluttfasen, og tildelingsbrev
vil gå ut om kort tid.

  Det er uansett en begrenset pott med penger
som vi har til rådighet for studentboliger, så prosessen
med søknad og behandling i departementet må vi
uansett igjennom, så forutsigbarhet i forhold til at man
helt sikkert får bevilgning til ethvert prosjekt, kommer
man aldri fram til. 

Jeg kan i hvert fall slutte meg fullt ut til
det representanten Dørum sier om at det er viktig å få bygd
studentboliger også der kostnadene går utover
standardreglene, og Stortinget understreket selv i behandlingen
av budsjettet for 2000 at det var spesielt i Oslo, pluss en del
andre steder, det var størst behov. Saken er jo at der
det er pressområder, er det også vanskeligst for
studentene å skaffe seg annet husvære, og derfor
er også behovet for studentboliger størst der,
men samtidig dyrest. Det er det vi har prøvd å løse
ved å vise en sånn fleksibilitet. 

  Det er ikke lenge siden jeg var student i
Oslo selv, og på samme måte som representanten
Dørum en innflyttet sådan. Jeg vet både
fra min egen og fra mine jevnaldrendes virkelighet hva slags boligsituasjon
som er i Oslo. Nå er det ikke mot min vilje at man også i
Oslo finner byggeprosjekter som ikke koster mer enn det som er standardrammen,
men det er klart at vi må forvente at enkelte prosjekter
i Oslo er dyrere, og vi er fullt ut innstilt på å vise
den fleksibiliteten som gjør at de boligprosjektene som
er mulig å få til på studentsiden
i Oslo, skal kunne realiseres.

Lodve Solholm hadde
her igjen teke over presidentplassen.





                

