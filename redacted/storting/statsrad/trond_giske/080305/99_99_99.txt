 … og det har jeg altså ikke
tenkt å gjøre. Det er ikke kulturministerens eller Stortingets
ansvar å gå inn og bestemme enkeltprogrammer på NRK. Tvert
imot, det er faktisk slik at vi har fremmet et lovforslag som sikrer redaktørene
friheten til å bestemme slike ting, uavhengig av eierne. Eierne kan
gi uttrykk for generelle retningslinjer, grunnholdninger og verdisyn. Vi
har til behandling her i Stortinget en sak om NRKs overordnede regler. Der
kan vi gi våre direktiver, men jeg vil anta at selv der vil det være
unaturlig å ta inn et krav om at Norsktoppen skal sendes. Det tilhører
den frie redaksjonelle bestemmelse som redaktøren skal ta. 

Jeg vil minne om at man i forbindelse med statsbudsjettet for 2008 finner
følgende sitat i budsjettinnstillingen: 

«Komiteens medlemmer fra Fremskrittspartiet, Ulf Erik Knudsen og
Karin S. Woldseth, er av den oppfatning at kultur er et begrep som uttrykker
de verdier og kvaliteter som enkeltmennesker tillegger høy egenverdi.
Disse medlemmer vil påpeke at det som er god kultur for en, slett
ikke trenger å være god kultur for en annen. Av den grunn mener
disse medlemmer at kulturen i utgangspunktet skal være fri og uavhengig
av politisk styring, og at den må være basert på frivillighet
og personlig engasjement. Disse medlemmer er av den oppfatning at politikerstyrte
kulturgoder ødelegger kulturens vesen og fremmer ensretting. Man
har sett eksempler på dette i andre land, blant annet i kommunisttiden
i Øst-Europa og i dagens Nord-Korea.» 

Jeg vil gjerne få utdypet i oppfølgingsspørsmålet
om Fremskrittspartiet mener at en statsråds inngripen i NRKs enkeltprogramtilbud
er god politikk i et system hvor kulturen er fri og uavhengig av styring,
eller om Nord-Korea og kommunisttiden i Øst-Europa ligger nærmere
et system hvor politikerne styrer programmene i kringkastingen. 

