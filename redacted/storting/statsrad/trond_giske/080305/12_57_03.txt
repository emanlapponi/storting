 Det kan godt være at vi politikere også har klare meninger
om hvilke programmer vi liker eller ikke liker på NRK. Jeg er glad
i å se på Frokost-TV på NRK, og det blir nå nedlagt.
Jeg kan jo ha mine meninger om det, men som kulturminister eller politiker
kommer jeg ikke til å engasjere meg i de formelle systemene for å
prøve å påvirke NRK til å gjøre andre valg.

Vi skal legge noen overordnede retningslinjer. Det er derfor det
er viktig at vi har NRK, det er derfor det er viktig at vi opprettholder
lisensbetalingen, og det er derfor det er viktig at vi ikke selger NRK,
slik Fremskrittspartiet vil. Da ville det bli rene kommersielle interesser
som styrte. Den eneste fordelen ville være at da slapp vi kanskje
slike spørsmål som dette. 

Det jeg har tenkt å
følge, er kringkastingsloven. Der står det at det er kringkastingssjefen
som bestemmer. Og så vil jeg i NRK-plakaten legge til grunn at det
skal spilles minst 35 pst. norsk musikk, det skal vises norske filmer og
dramaer, det skal vises et mangfold av norsk kultur, og det skal lages programmer
for folk i alle aldre: nyheter, informasjon osv. Der legger vi de overordnede
retningslinjene, men de enkelte programmene overlater vi til NRK selv. 

