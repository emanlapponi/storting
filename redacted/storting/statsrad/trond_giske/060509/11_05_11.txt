 I likhet med interpellanten synes jeg det har vært en god debatt. Det har vært et stort engasjement for kulturhovedstaden Stavanger2008, og det lover godt. Det er også en helt nødvendig forutsetning for at vi skal lykkes med prosjektet at Stortinget og det nasjonale politiske nivået ikke bare sender pengene og gjør vedtakene, men også har et personlig engasjement.




Det kommer til å være veldig mange anledninger til å profilere ulike sider ved norsk kultur, men denne anledningen bør vi absolutt bruke. Jeg er glad for at det er en like bred tilslutning til Stavanger2008 nå som det var den gangen vi vedtok det. Det lover godt. Det tyder også på at de som nå har ansvaret for prosjektet, har gjort en god jobb, i og med at man har den samme solide støtten i stortingssalen nå som da.




Jeg er veldig uenig i innfallsvinkelen til det ene partiet som ikke er så entusiastisk til Stavanger2008, for jeg synes at den motsetningen man setter opp mellom det som Stavanger2008 vil gjøre særlig for den profesjonelle kunsten – og kanskje profilere Norge på høyt plan – og det brede kulturlivet, er en kunstig motsetning. Det er nøyaktig det samme som i idretten; det er spissene som inspirerer, motiverer og legger listen for bredden, og det er bredden som er grunnlaget for spissene og toppene. Så jeg tror at et slikt løft som Stavanger2008 bidrar til, også vil komme den brede kulturen til gode. Og det kan umulig – i hvert fall ikke for en regionspolitiker – være et stort problem at staten skal bruke 100 mill. kr utenom de vanlige kulturbudsjettene til byen og regionen. Jeg tror det i veldig liten grad ville ha blitt forstått hvis noen fra min by hadde kommet til Stortinget og bekymret seg svært over det.




Jeg håper at det blir en god mulighet også for det nasjonale kulturlivet til å bruke Stavanger2008 som en bro ut i verden. I søknaden som Stavanger i sin tid sendte om å få være kulturby, skrev ordføreren at kreativitet, åpenhet og toleranse er resultatet av god kontakt mellom folk i Stavanger og resten av Europa, og at man så fram til en bred presentasjon av europeisk kultur i Stavanger – og samtidig å få presentere norsk kultur til et bredere europeisk publikum.




Det er det Stavanger2008 handler om, det er det vi er invitert til å delta i, og som vi absolutt stiller opp på.




