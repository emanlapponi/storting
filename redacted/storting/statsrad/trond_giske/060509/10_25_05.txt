 Jeg deler i og for seg alle de synspunktene som representanten fremmer her, bortsett fra det som gikk på opptrappingsplanen for bevilgningene. Det hadde nok vært en fordel, tror jeg, for Stavanger2008 om bevilgningene hadde kommet i jevne puljer. Jeg tror ikke noen i Stavanger hadde klaget spesielt mye over det. Men la nå det ligge.




Det er mange tiltak som skal til for at dette skal bli et nasjonalt prosjekt. Et av dem er jo at det nasjonale politiske miljøet – kulturelle politikere i både storting, regjering og andre plasser – deltar i arrangementet og profilerer byen. Det har vi virkelig tenkt å gjøre fra vår side. Jeg håper også at Stortingets kulturkomite, Presidentskapet og andre bruker den anledningen som Stavanger2008 er til å sette Norge på det europeiske kartet. Jeg ser at presidenten skriver det ned i boken sin allerede. Det er viktig fordi det er en europeisk kulturby, og det er Norges europeiske kulturby. Det er ikke å overlate til Stavanger alene å sette Stavanger på kartet. Det skal vi bidra med fra hele Norge. Nettverket av de andre byene tror jeg også er viktig.




Det er også et godt poeng det representanten sier om at andre nasjonale kulturinstitusjoner i Norge må legge inn en god dose Stavanger2008-tenkning i sine programmer for 2008, koble seg på den profilen som Stavanger2008 velger, delta på aktiviteter som Stavanger2008 legger opp til, og bruke året til å bygge opp under Stavanger som europeisk kulturby. Dette er en fabelaktig anledning ikke bare til å profilere den veldig gode kulturbyen Stavanger; det er også en mulighet til å sette norsk kulturliv på et internasjonalt kart, til at folk får større kjennskap til den kunstproduksjonen som foregår i Norge, og til å bygge nye nettverk til å delta på en internasjonal arena.




Så vil koblingen mellom Stavanger og Liverpool og det samarbeidet de får til, bli viktig. Det er fullt mulig for andre institusjoner enn dem som ligger i Stavanger og Stavanger-regionen, å koble seg på Liverpool og se på mulige samarbeidsprosjekter den veien.




Den profilen som Stavanger2008 velger, blir opp til dem. Her kommer det «armlengdes avstand»-prinsippet inn. Det skal ikke være vi i Kulturdepartementet som sitter og bestemmer kunstprofilen på Stavanger2008-prosjektet. Derfor har vi valgt å holde oss unna å ha egne representanter i de råd og utvalg som bestemmer den typen kunstneriske profiler. Men jeg håper at Stavanger2008 – og det er jeg ganske overbevist om – vil velge en profil, stil og retning på det som passer med den øvrige nasjonale kultursatsingen.




Jeg hadde et møte med Stavanger2008 for bare litt over en uke siden. Der diskuterte vi, og jeg fikk presentert, de ulike planene de har. Jeg kan etter det møtet si at det var veldig lovende, og at det passer veldig godt inn i den nasjonale kulturpolitiske satsingen. Jeg har også invitert Stavanger2008 inn til mitt kontor for å ha en grundig gjennomgang av alle planene og få mitt embetsverk koblet på i alle faser, slik at vi har en nær og tett dialog.




