  Ordningen med ettergivelse av utdanningslån
i Lånekassen for kandidater som har fullført langvarig
universitets- og høgskoleutdanning, åpner for å gi
ettergivelse av utdanningslån etter oppnådd grad
i samsvar med normeringen for graden, ifølge kongelig resolusjon.
Mastergraden ved Universitetet i Bergen er normert til to år
utover treårig universitetsgrad e.l. Samme normering gjelder
for de fleste mastergrader ved de øvrige universitetene.
Norske universitetsgrader har i dag en normering på minst
tre og et halvt år eller fire år. Når
studenter med norsk forutdanning tar mastergradene og får
krav om forutdanning, som gjør at samlet studietid blir
ett år lengre enn det som er normert ved kongelig resolusjon,
og like lang som for et hovedfagsstudium, kan jeg se at det virker
urimelig at ikke de også får ettergitt samme beløp
som hovedfagskandidatene.

Saken gjelder flere studier enn det som er
nevnt i spørsmålet, og den har også en
kostnadsside. Jeg vil imidlertid se positivt på problemstillingen
under behandlingen av forskriftene for 2001. Det arbeidet foregår
nå i departementet.

 Representanten Reikvam gjør helt rett
når han tolker svaret positivt. Det var ment positivt,
og det skal bli behandlet positivt når vi skal behandle
forskriftene, fordi det er, som representanten Reikvam sier, urimelig
at studenter som har samme normerte studietidslengde, blir behandlet
forskjellig i forhold til avskrivningsreglene.





                

  Jeg vil takke representanten Nakkim for denne
anledningen til å rette opp feil i opplysningene om utløpstiden
for leiekontraktene til Høgskolen i Østfold i Os allé i
Halden.

Departementet har inngått tre kontrakter
for leie av tidligere industrilokaler i Os allé. Det dreier
seg om tre leieforhold på i alt 9 593 m2.
To av disse, Os allé 9 og 11, har utløpsdato 31.
desember 2000. Den tredje, Os allé 5, har utløpsdato
30. juni 2002. Utleier av Os allé 9 har gitt beskjed om
at leiekontrakten er forlenget fram til    30. juni 2001. For perioden
fram til 30. juni 2002 vil høgskolens areal sannsynligvis
måtte reduseres med en halv etasje. De aktuelle lokalene
benyttes nå til laboratorier for informatikk. Det kan skaffes
erstatningslokaler, men de ligger i en avstand av 5 km
fra Os allé.

Os allé nr. 11 omfatter 2 140
m2. Det er et utleiebygg uten alternative leietakere, og vi har
fått opplyst at kontrakten kan forlenges.

Os allé nr. 5, der høgskolen
ifølge kontrakten leier 6 150 m2 fram til 30. juni 2002,
er kjøpt av Institutt for energiteknikk. De leier nå lokaler
av Halden kommune i Os allé, men skal flytte inn i egne
lokaler så snart høgskolen flytter ut.

Som det fremgår av denne oversikten,
vil høgskolen i hovedsak være sikret lokaler i
Os allé fram til utløpet av juni 2002.

Departementet arbeider med sikte på å flytte
høgskolens virksomheter i Os allé til et nybygg
på Remmen. Statsbygg utarbeider nå skisseprosjekt
som er beregnet ferdigstilt i desember i år. Forberedelsene
og prosjekteringen av nybygget på Remmen er således
kommet langt, og prosjektet har høyeste prioritet. Regjeringen
arbeider fortsatt med sikte på å realisere prosjektet
så snart som mulig.

  Jeg hadde i høst anledning til å være
til stede på åpningsarrangementet ved Høgskolen i
Østfold, og jeg er veldig klar over den problematiske situasjonen
høgskolen befinner seg i. Det er også derfor et nybygg
til Høgskolen i Østfold ligger aller øverst på prioriteringslisten
for nye bygg.

Når det ikke var plass til nybygg
i budsjettforslaget for 2001, skyldes det den totale økonomiske
situasjonen, som representanten Nakkim selv kjenner godt fra finanskomiteen,
presset i norsk økonomi og et behov for å holde
igjen i forhold til å stimulere økonomien. Men
når vi får plass til nye bygg, vil altså Høgskolen
i Østfold være topp prioritert. 

Vi vil selvsagt jobbe tett med høgskolen
for å se både på de praktiske og de økonomiske
konsekvensene av en eventuell forskyvning av et nybygg for å finne
gode løsninger for høgskolen.





                

 Jeg er enig i at det er en beklagelig utvikling.
Problemet har vært diskutert tidligere, og en arbeidsgruppe
nedsatt av Kirke-, utdannings- og forskningsdepartementet har utarbeidet
en handlingsplan for rekruttering til fiskerifag og akvakulturstudier både
på videregående og på høyere
nivå. I arbeidsgruppen var næringen, bransjeorganisasjonene,
videregående opplæring og høgskolene
representert. Arbeidsgruppen avleverte sin plan 6. juni i år.
I handlingsplanen er det foreslått en rekke tiltak for å bedre
rekrutteringen.

Kirke-, utdannings- og forskningsdepartementet
vil i samarbeid med Fiskeridepartementet følge opp handlingsplanen.
Forslag til tiltak vil bli nøye vurdert og fulgt opp så langt
det er mulig innenfor de økonomiske rammene som foreligger.

Det er likevel slik at det viktigste arbeidet
må gjøres av bransjen selv. Flere av forslagene
i handlingsplanen retter seg mot næringen. Bransjen må skape
interesse for denne utdanningen, slik at ungdom får lyst
til å ta fatt på den. Fylkeskommunene må også ta
sitt regionalpolitiske ansvar. Jeg vet at det foregår et
viktig arbeid med rekruttering til opplæring i fiskeri-
og havbruksfag i flere fylkeskommuner, i nært samarbeid
med bransjen. Arbeidet foregår på alle nivåer
og vil forhåpentligvis bidra til en bedre rekruttering.

 Jeg ber om forståelse for at jeg ikke
kan gå inn i detaljerte svar i forhold til skolestrukturen
og de enkelte skolene i Møre og Romsdal. Det har jeg gjort
allerede som statsråd – dvs. det har jeg ikke gjort,
men jeg har vært på besøk der, og det
ble oppfattet som jeg hadde gjort det. Det fikk jeg fryktelig skjenn
for, og det kjenner sikkert representanten Kongshaug til. 

Jeg deler hans oppfatning om at fiskeri og
havbruk kanskje er en av de mest lovende næringene i Norge.
Enkelte mener at dette kommer til å bli den næringen
som i eksportverdi ikke bare kan overta som største næring
etter at oljen fases ut, men kanskje bli av en størrelsesorden som
oljeindustrien og oljeproduksjonen har vært. Derfor skal
vi legge til rette for utdanning. 

Hvis næringskomiteen åpner
for det som Kongshaug nå viser til, vil vi selvsagt gjøre
det vi skal for å følge opp dette, slik at vi
drar nytte av det både i rekruttering og i utdanning. 





                

 En rekke høyere studier innen naturvitenskap
og teknologi, inklusiv ingeniørutdanningen, sliter for
tiden med rekrutteringen. Dette er for øvrig en situasjon
vi finner igjen i flere land i den vestlige verden . Departementet
har av denne grunn sett det som riktig å ta et nasjonalt
grep for å øke rekrutteringen til disse fagene
generelt, og ikke bare ingeniørutdanningen spesielt. I
vår ble det derfor bl.a. etablert et nasjonalt senter for
rekruttering til naturvitenskapelige og teknologiske fag lokalisert
til NTNU. 

Departementet er kjent med at en rekke av våre
ingeniørutdanninger har en betydelig rekruttering
via både det ettårige forkurset og det såkalte
forkurs på sommertermin.      I det sistnevnte tilbudet
gis studenter med generell studiekompetanse, uten fordypning i matematikk
og fysikk, et tilrettelagt første studieår,
som også inkluderer undervisning sommeren før
og sommeren etter første studieår. 

I forbindelse med ingeniørutdanningen
gir i dag Kirke-, utdannings- og forskningsdepartementet særskilte midler
til 29,5 forkursklasser à 30 elever, og dette foreslås
videreført i statsbudsjettet for 2001. I tillegg gis det tilskudd
til Den Polytekniske Høgskolen til slik utdanning. Disse
forkursplassene utgjør totalt ca. 1000 plasser, og er et
betydelig antall sett i lys av den totale opptakskapasiteten til
ingeniørutdanningen, som for 2001 er foreslått
til noe over 3200. 

I St. prp. nr. 1 vises det til at departementet
vil ta initiativ til en dialog med fagmiljøene innenfor
ingeniørutdanningen for å få en bedre
arbeidsdeling og samordning nasjonalt av utdanningskapasiteten på de
ulike linjene i ingeniørutdanningen. Dette arbeidet vil
på sikt kunne være med på å bedre
rekrutteringen til ingeniørutdanningen. Det er i St. prp.
nr. 1 ikke foreslått satt av midler til ytterligere forkursklasser,
men departementet er opptatt av rekrutteringssituasjonen for realfagene
og vil vurdere ulike tiltak i tiden framover. Ikke minst vil det
være viktig å få ungdom til å velge
fordypning i realfag i videregående opplæring,
slik at flere kvalifiserer seg direkte til teknisk og naturvitenskapelig
utdanning ved våre universitet og høgskoler.
Rådgivere og lærere i videregående opplæring
må også informere elevene om at bortvalg
av realfag i videregående opplæring vil kunne
hindre opptak til en rekke utdanningsløp i høyere
utdanning. 

Til slutt vil jeg påpeke at elever
som fullfører yrkesfaglig videregående opplæring
etter Reform 94, stiller med en helt annen real- og formalkompetanse
enn før reformen. Jeg vil ta initiativ til hvordan en kan
få en smidigere overgang til ingeniørutdanningen
for personer som har fullført fagbrev.

 Denne saken behandles nå i komiteen,
så vi får ta dette når den kommer til
salen. 

 Jeg tror representanten Tingelstad
og jeg deler det samme sterke engasjementet når det gjelder
søkning til og utdanningen innenfor realfagene. Det er
bekymringsfullt at såpass få av våre
unge mennesker søker til denne utdanningen. Når
vi i statsbudsjettet for 2001 har foreslått en viss omlegging
her, skyldes det at vi har altfor mange kurs som går for
halv maskin ved at mange av studieplassene står tomme,
og at vi heller vil ha en samling med fulle kurs og sterke fagmiljøer
for de enkelte kursene. Det er ingen ingeniørutdanninger
som samlet sett foreslås avviklet. Bortsett fra ved Høgskolen
i Nord-Trøndelag har vi beholdt de ulike fagmiljøene
i håp om at søkningen etter hvert styrkes, slik
at vi får den utdanningskapasiteten som vi trenger for
framtidas næringsliv.

Jeg skal følge opp Tingelstads anmodning
om å se nærmere på muligheten for at
høgskolene kanskje skal satse mer på forkurs,
men viktigst av alt vil det være at elevene i videregående
skole tar den realfagsfordypningen som det kreves for å ta
et ingeniørstudium, og det skal vi også motivere
til.

