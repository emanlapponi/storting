 Jeg takker for spørsmålet. Svaret er et ubetinget ja.


Staten har ansvar for å gi syns‑ og lesehemmede et tilbud om kultur‑ og litteraturopplevelser og deltakelse i religiøst liv. Vi vet at mange svaksynte, og særlig mange eldre, bruker lydbiblioteket til Kristent Arbeid Blant Blinde og svaksynte aktivt. Organisasjonen utgjør, sammen med det statlige Norsk lyd‑ og blindeskriftbibliotek, det offentlige bibliotektilbudet til blinde, svaksynte og andre lesehemmede i Norge. De to institusjonene utfyller hverandre. Kristent Arbeid Blant Blinde og svaksynte produserer kristen litteratur, mens Norsk lyd‑ og blindeskriftbibliotek produserer mer allmenn litteratur og studielitteratur. Norsk lyd‑ og blindeskriftbibliotek har det nasjonale ansvaret innen dette fagområdet for veiledning, produksjon og formidling, og de statlige midlene til tilrettelagte bibliotektjenester går derfor i hovedsak til Norsk lyd‑ og blindeskriftbibliotek. Kristent Arbeid Blant Blinde og svaksynte utfyller tilbudet fra Norsk lyd‑ og blindeskriftbibliotek på en god måte. Norsk lyd‑ og blindeskriftbibliotek og Kristent Arbeid Blant Blinde og svaksynte gir til sammen et forsvarlig og godt tilbud til landets lese‑ og synshemmede, og vi mener at et fortsatt samarbeid er verdifullt.


Kristent Arbeid Blant Blinde og svaksynte får et tilskudd i 2009 på ca. 1,2 mill. kr til drift av sitt lydbibliotek, en økning på 9 pst. fra 2008. I denne økningen er det tatt høyde for antatt høyere vederlagssatser etter at den nye lydbokavtalen mellom staten og rettighetshaverne ble undertegnet på forsommeren 2008. 


Det gis også et tilskudd til Kristent Arbeid Blant Blinde og svaksynte over statsbudsjettets kapittel 340 post 71 Tilskudd til kirkelige formål. Tilskuddet, som for 2009 er foreslått til 300 000 kr, gis som generell driftsstøtte til organisasjonen for tilrettelegging av kristen litteratur mv., dvs. organisasjons‑ og menighetsblader, dåps‑ og konfirmasjonsmateriell, informasjonstjenester m.m. for blinde og svaksynte.


I tillegg til økningen i bevilgningen til Kristent Arbeid Blant Blinde og svaksynte foreslår Regjeringen å øke Norsk lyd‑ og blindeskriftbiblioteks bevilgning med 4,5 mill. kr neste år. Det innebærer at vi har økt bevilgningen med over 7,5 mill. kr siden vi overtok regjeringskontorene. Så dette er et arbeid vi prioriterer høyt.


