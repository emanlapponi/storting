 Virkeligheten er jo at i statsbudsjettet for 2009 får satsingen på dette området en økning på nesten 5 mill. kr. Men hovedvekten av satsingen går til Norsk lyd‑ og blindeskriftbibliotek, delvis fordi de har hele bredden av litteratur, men også fordi nye avtaler om vederlag gjør at vi må gjøre et formidabelt løft i 2009. Det var det løftet som var viktigst å gjøre. Vi fant likevel rom for en meget god prosentvis økning for Kristent Arbeid Blant Blinde og svaksynte, og dette vil være et område som vi er bevisste på også framover.


Regjeringen kommer med en melding om biblioteksektoren til vinteren. Det å tilrettelegge for ulike grupper vil være en viktig integrert del av den strategi og de handlingsplaner som vil følge av den meldingen.


