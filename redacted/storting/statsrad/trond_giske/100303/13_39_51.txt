 Det var et forbilledlig konkret spørsmål, derfor var det greit å gi et konkret svar. Prinsippet om forurenser betaler er, som representanten påpeker, et svært viktig miljørettslig prinsipp som kommer til uttrykk i regelverket på miljøfeltet. Formålet med prinsippet er at man skal ta ansvar for de forurensningene man har skapt, men kanskje like mye at man forhindrer og forebygger miljøskader, for man vet at man selv får regningen. Dette er ett av flere sentrale prinsipp i Regjeringens miljøpolitikk, og det skal selvsagt også følges opp når staten er part.


Denne saken som representanten tar opp, er brakt inn for rettsapparatet ved at staten er stevnet. Jeg finner det vanskelig å gå langt inn i sakens elementer når saken faktisk ligger til rettslig behandling. Men jeg er opptatt av at vi finner en minnelig løsning med Telemark fylkeskommune, og håper at denne saken kan løses utenfor rettsapparatet.


