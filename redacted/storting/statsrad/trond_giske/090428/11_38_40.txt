 Representanten Lånke har et brennende engasjement for mediepolitikken, og det tjener ham til ære, for det er en viktig sak som enda flere burde være engasjert i. Samtidig var jo interpellasjonen i sin skriftform langt videre og bredere enn hans innlegg fra talerstolen, som mer spesifikt kanskje gikk mer på debattkulturen og muligheten i dagspressen til å slippe til orde f.eks. ulike minoriteter. 




Jeg kan jo gjenta alle disse virkemidlene – representanten Lånke kjenner dem jo godt – som momsfritak, produksjonsstøtte osv. Samtidig ser vi at medieutviklingen har to forskjellige trekk. Det ene er at man får kommersielle aktører som blir mer og mer like hverandre, hvor underholdningspresset for å selge reklame blir sterkere. Det er ikke nødvendigvis slik at et mangfold av kanaler gir et mangfold i innhold, tvert imot kan det gi mer ensretting. Desto viktigere er det da at vi slår ring om den allmennkringkasteren vi har, at vi beholder én uavhengig, sterk aktør som har et bredt tilbud innenfor radio og tv, og også Internett, og som ikke er styrt av reklameinntekter. Og i så måte er det jo særdeles viktig at ikke bare de tre rød-grønne partiene, men også store deler av opposisjonen – ikke minst representanten Lånkes parti, vil jeg håpe – står fast på kringkastingslisensen og en solid finansiering av NRK. Et NRK som ble mer avhengig av andre inntekter eller sågar ble solgt og stykket opp, slik det største opposisjonspartiet vil, ville ført til et fattigere Medie-Norge og dårligere muligheter for å sikre den mangfoldige bredden som interpellanten er opptatt av. 




Så spør interpellanten om vi trenger et dagspresseutvalg. Jeg tror ikke vi trenger et nytt dagspresseutvalg, men det vi sannsynligvis trenger i årene som kommer, er en fullstendig gjennomgang av hele mediepolitikken vår, fordi rammebetingelsene innenfor mediene endrer seg så dramatisk. Vi vet ikke engang om papiravisene overlever i framtiden. Kanskje er en 250 år gammel kobling mellom redaksjonelt stoff og annonser og kunngjøringer på papir over. Kanskje fører teknologiskiftet til at det er andre kommunikasjonsplattformer som vil bli dominerende. Vi vet at vi nå er veldig nær at det norske folk i gjennomsnitt bruker mer tid på Internett enn på tv. Det betyr at en ny plattform blir den mest brukte mediekanalen. Alt dette fører til endrede bruksområder og endrede forretningsområder. 




Jeg tror de lokale avisene, regionsavisene, på papir kommer til å bestå i lang tid. Den identitets-, kultur- og lokaltilhørigheten som bygges opp rundt det, kommer til å bestå lenge. Men vi ser jo nå hvordan f.eks. løssalgsavisene sliter dramatisk, og hvordan også store, tunge avisorgan ute i verden går over fra papir til nett. Dette er ting vi må følge med på og gjennomgå etter hvert som utviklingen tegner dette bildet av framtidens Medie-Norge. 




