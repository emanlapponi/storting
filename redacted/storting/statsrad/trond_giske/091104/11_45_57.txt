 La meg først beklage at jeg ikke var til stede da spørsmålet skulle stilles. Det har ikke skjedd før, og det skal – forhåpentligvis – ikke skje igjen.


Så til spørsmålet. Byggenæringen er blant de første som nå opplever en etterspørselssvikt når det er nedgangskonjunkturer. Ved siden av deler av konkurranseutsatt industri er byggenæringen blant dem som har fått merke konsekvensene av nedgangskonjunkturene sterkest. Arbeidsledigheten i byggenæringen er nå vesentlig høyere enn i økonomien for øvrig. Bedriftene i næringen forteller om redusert ordreinngang og redusert ordrebeholdning, men også at nedgangen i ordrereservene nå flater ut. Næringen forventer et betydelig fall i aktiviteten i løpet av det neste året.


Selv om situasjonen fortsatt er vanskelig, er det noen lyspunkter. Forholdene i penge- og kredittmarkedet er nå vesentlig bedret. Det er også klare tegn til at den økonomiske aktiviteten er på vei oppover igjen etter en svært svak utvikling mot slutten av 2008 og inn i 2009. Det anslås en svak vekst i BNP for Fastlands-Norge i 2010, men ledigheten ventes å øke noe. Regjeringen har derfor funnet det riktig å legge opp til et budsjett for 2010 som er svakt ekspansivt.


Sammen med betydelige etterspørselsimpulser fra pengepolitikken vil den økonomiske politikken med dette bidra til å dempe virkningene av finansuroen for bl.a. bygg- og anleggsnæringen. Vi har sagt, og vi holder fast ved, at vi er innstilt på å gjennomføre de tiltakene som er nødvendig for å bekjempe negative virkninger av den internasjonale nedgangskonjunkturen. Regjeringen vil gjøre det den kan for å unngå at arbeidsløsheten biter seg fast på et høyt nivå.


Så langt har tilbakeslaget i verdensøkonomien slått klart mindre ut i Norge enn i de fleste andre land. Arbeidsløsheten er fortsatt på et moderat nivå, og nedgangen i produksjonen har vært klart mer begrenset i Norge enn hos våre handelspartnere. En viktig årsak til at finanskrisen ikke har resultert i høyere arbeidsledighet er Regjeringens tiltak mot finansuroen i fjor høst og i vår.


Regjeringen har lagt fram og har fått bred støtte til å gjennomføre omfattende tiltak for å avhjelpe situasjonen for næringslivet. Vi tror at budsjettet som vi har lagt fram for 2010, vil være en videreføring av den linjen.


