  Siden Stortinget vedtok automatreformen i
2003, har bevisstheten om de alvorlige pengespillproblemene automatene
bidrar til, blitt enda større. Jeg setter stor
pris på det engasjementet enkeltpersoner, lokale myndigheter
og andre viser for å motvirke disse problemene.
Det tyder også på at den restriktive
pengespillpolitikken myndighetene vil føre, har bred støtte.

Automatreformen, med en halvering av antall
automater, mindre risikofylte spill og en langt bedre
kontroll med både spillutviklingen og spillavviklingen,
vil være den beste måten å kontrollere
automatmarkedet på, siden man da samtidig forebygger framveksten
av et illegalt automattilbud. Jeg har stor tro på at EFTA-domstolen
vil komme til at denne ordningen er i samsvar med EØS-forpliktelsene
våre. Samtidig forstår jeg den utålmodigheten
som nå finnes for å få satt restriksjoner
på automatene raskt ut i livet.

Regjeringen tar problemene med dagens automatregime
med det største alvor. Som kjent har Regjeringen
foreslått å forby bruk av sedler på automater
fra i sommer. Vi vurderer også ytterligere restriktive
tiltak som ikke krever lovendring, og som kan iverksettes
i år. Jeg vurderer også å forberede
et totalforbud mot automater. Som representanten er inne
på, vil et totalforbud kunne være et alternativ
dersom EFTA-domstolen kommer til en slutning som står i
motsetning til det som lagmannsretten kommer til. Spørsmålet
om innføring av totalforbud må imidlertid også veies
mot faren for oppblomstring av en illegal automatvirksomhet ved
et slikt tiltak. Et forbud krever lovhjemmel, og gjennomføringen
vil derfor også ta tid. De foreløpige
signalene vi har for tidspunktet for EFTA-domstolsbehandlingen,
tilsier at det ikke er aktuelt å innføre
noe totalforbud før EFTA-domstolens avgjørelse foreligger.

Som sagt er Regjeringen optimistisk, i og med
at vi fikk en så klar kjennelse i lagmannsretten, som vurderte saken
på nøyaktig det samme regelgrunnlaget
som EFTA-domstolen skal gjøre.

