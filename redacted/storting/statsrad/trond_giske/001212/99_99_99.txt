 Fylkeskommunen er ansvarlig for den enkelte voksnes rett til videregående opplæring etter opplæringsloven kapittel 4A. Fylkeskommunen står fritt i å benytte andre tilbydere for å oppfylle sine forpliktelser overfor voksne. Det er fylkeskommunen selv som velger om det f.eks. skal være en privat videregående skole eller et studieforbund. Fylkeskommunen kan også velge bare å bruke sine egne institusjoner.




Fylkeskommunen har ansvaret for at alle får et tilbud. Det gjelder også innholdet i tilbudet, selv om de velger å la andre stå for undervisningen. Det betyr bl.a. at fylkeskommunen må sikre at grunnlaget for vurderingen av den enkelte er målene for opplæringen slik de kommer til uttrykk i læreplanene. En god kvalitetssikring av standpunktvurderingen er en forutsetning for å opprettholde et nasjonalt vurderingssystem. Men dette er ikke til hinder for at enkelte andre tilbydere kan sette standpunktkarakterer.




I juni i år sendte jeg utkast til nye bestemmelser om vurdering av voksne på høring. På grunnlag av det som kom fram i høringene, vil jeg om kort tid fastsette forskriftsbestemmelser.




Jeg har grunn til å tro at ikke alle voksne vil ønske et opplæringstilbud der det blir gitt vurdering med standpunktkarakterer. I forskriften vil jeg derfor presisere at dersom den voksne ønsker det, kan fylkeskommunen tilby opplæring som avsluttes med eksamen som privatist.




På denne bakgrunn tror jeg at forskriften vil tilfredsstille de kravene som Stortinget har satt om likebehandling av forskjellige opplæringstilbud, objektiv vurdering av elevenes kompetanse og kvalitetssikring av de forskjellige tilbudene. Jeg tror også at forskriften vil sikre den fleksibiliteten som hele kompetansereformen og retten for voksne til videregående opplæring krever.




 Jeg tror egentlig ikke den eventuelle uenighet som representanten Lønning har oppfattet under vår behandling av forskriftene – hvor nå den oppfatningen har kommet fra – i og for seg er så vesentlig. Jeg tror vi deler oppfatningen om at standpunktkarakterer skal settes med en kvalitetssikring, at det skal være en rettssikkerhet – jeg vet ikke om vi skal havne i rettssalen med karakterene – i hvert fall at det skal være en trygghet for at man har en likebehandling når det gjelder å sette standpunktkarakterer, hvilke krav vi skal sette i forhold til det, og i hvilken grad vi skal kreve lærerkompetanse. Man kan jo tenke seg at en og samme institusjon har flere typer lærere. Skal alle lærerne ha lærerkompetanse, eller kan man tenke seg at man bruker ulike undervisningspersoner med ulik bakgrunn i en og samme institusjon eller studieforbund eller privat skole osv.? Det finnes mange ulike varianter her. 




Jeg tror vi skal klare å lage forskrifter som ivaretar alle de hensyn vi må ta til at den enkelte skal få en god opplæring, og der de sikkerhetstiltak som gjelder både kvalitet og likebehandling, som representanten Lønning er opptatt av, blir ivaretatt. 




 Først til spørsmålet om hvilke tilbydere som fylkeskommunen skal anvende i sitt tilbud om videregående opplæring for voksne. Representanten Lønning snakket om likebehandling. Det er jeg også tilhenger av. Men vi må jo også presisere hva som ligger i «likebehandling». Jeg sa i mitt første innlegg at fylkeskommunen står fritt i å kunne bruke sine egne skoler og tjenester dersom den velger det. Så her har fylkeskommunen et fritt valg i forhold til hvordan den ønsker å legge opp dette innenfor de rammene som ligger, og som forskriftene selvsagt vil sette. Så hvis man med likebehandling mener – som Høyre ofte gjør – en slags anbudsordning eller billigste tilbyder eller et slags konkurranseprinsipp, så er selvsagt ikke det noe som jeg er tilhenger av. Det var heller ikke det som lå i det svaret som jeg først gav. Bare så det er presisert.




Så til standpunktkarakterer. Jeg har merket meg – som det heter – de synspunktene som har framkommet, både fra Lyngstad og Lønning, og skal ta dem med meg videre i det arbeidet som vi nå driver på med, for å fullføre forskriftene. Jeg deler det synet som man har her om at det er viktig å ha en kvalitetssikring i forhold til standpunktkarakterer. Jeg deler også synet om likebehandling og om forutsigbarhet og rettssikkerhet i forhold til standpunktkarakterer. Så jeg er overbevist om at vi skal komme fram til løsninger som er tilfredsstillende.




Men jeg vil si følgende: Jeg tror at hele kompetansereformen og tilbudet om videregående opplæring for voksne er ganske utfordrende for alle som har jobbet med skolepolitikk i mange år, fordi det innebærer på mange måter noe nytt. Vi får en helt ny gruppe folk som skal inn og få en opplæring som tidligere stort sett har vært forbeholdt folk som har sittet på skolebenken. Det kommer til å kreve veldig mye av fylkeskommunene, både i forhold til å utarbeide fleksible tilbud, alternative læringsarenaer og alternativ kommunikasjon mellom underviser og dem som skal lære. Jeg tror at vi her har veldig mye nybrottsarbeid å gjøre, hvor vi er nødt til å tenke nytt, hvor vi er nødt til å tenke fleksibelt, og hvor vi er nødt til å ha den personen som skal lære, i sentrum for det vi gjør, og ikke alle mulige slags organisasjonsformer og -strukturer. 




Her tror jeg alle er nødt til å rive seg litt løs fra sine forutinntatte holdninger og forutinntatte mønstre, og tenke på hvordan vi skal skape en helt ny læringsarena for en helt ny gruppe elever.




