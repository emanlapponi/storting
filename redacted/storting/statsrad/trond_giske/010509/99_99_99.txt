  Representanten Wisløff Nilssen tar
opp problemstillinger knyttet til eksamen ved høgre utdanning
for studenter som har dysleksi. Jeg skal ikke si at jeg sikkert
kjenner til de konkrete sakene som er utgangspunktet for representanten
Wisløff Nilssens spørsmål, og kan derfor
ikke kommentere dem enkeltvis.

Det er utdanningsinstitusjonenes styre som
etter universitets- og høgskoleloven fastsetter eksamensreglementet.
Det skal sikre at studentenes kunnskaper og ferdigheter blir prøvd
og vurdert på en upartisk og faglig betryggende måte,
samtidig som enkeltstudenters behov for tilrettelegging blir ivaretatt.
Valg av eksamensform må heller ikke gå på bekostning
av faglige krav, og studenter som får sine kunnskaper testet
gjennom tilrettelagte eksamener, må vurderes ut fra de
samme vilkår som stilles til andre studenter.

Departementet sendte den 14. mars 2000 ut et
brev til universiteter og høgskoler om studiesituasjonen
for studenter med lese- og skrivevansker. Lærestedene ble
i brevet bedt om å gjennomgå regler og praksis
for tilrettelegging av studiesituasjon og eksamen for dyslektikere. De
ble særlig bedt om å se nærmere på vilkårene
for og omfanget av tilrettelegging av eksamenssituasjonen, bl.a. bruk
av muntlig eksamen. Jeg har tillit til at institusjonene har fulgt
opp denne oppfordringen. Jeg regner med at regelverket
nå åpner for fleksible eksamener, og at dette praktiseres
slik at dyslektikere kan få tilbud om tilrettelagte eksamensformer,
forlenget eksamenstid og f.eks. tilbud om eksamensrom med PC.

En arbeidsgruppe har sett på ulike
problemstillinger knyttet til situasjonen for studenter med spesifikke
lese-, skrive- og matematikkvansker i høgre utdanning.
Rapporten, som ble lagt fram i september 2000, inneholder flere
forslag som vil medføre en mer fleksibel tilrettelegging
av studiesituasjonen, deriblant også en mer tilrettelagt eksamensform.
Departementet er i gang med å følge opp de anbefalinger
som arbeidsgruppen har kommet med.

Arbeidet vil bl.a. bli sett i sammenheng med
oppfølging av St.meld. nr. 27 for 2000-2001. Omlegging
av eksamensformer for alle studenter er en viktig del av kvalitetsreformen.
Jeg kan ikke nå si hvilke endringer dette vil kreve i lov
om universiteter og høgskoler. Gjennom høringsprosessen
vil det kunne belyses om nye lovbestemmelser i tilstrekkelig grad
ivaretar de spesielle behov for studenter med dysleksi.

  Departementet har ikke noen samlet oversikt
over om situasjonen er bedre eller dårligere
i år enn i fjor. Jeg vil jo virkelig håpe at universitetene
og høgskolene har fulgt opp det brevet som ble sendt i fjor
vår, og at man gjennomgår reglene og praksis for
tilrettelegging av studiesituasjonen og eksamen for dyslektikere,
som var formålet med det brevet. Det fins helt sikkert
enkelttilfeller hvor studieinstitusjoner gjør feil – det kan
enten være at de ikke har fulgt det opp ordentlig, eller
det kan være andre mer formelle feil av en eller
annen sort. Jeg forutsetter at institusjonene retter dette opp og følger
det som ligger i brevet. Departementet har jo i dialogene med institusjonene
også en mulighet til om ikke å gi pålegg,
så i hvert fall å gjøre oppmerksom på forhold som
vi ikke finner tilfredsstillende. I den grad vi blir kjent med denne
typen saker, er jeg helt overbevist om at vi også gjør
det vi kan for å sørge for at den enkelte student
får det tilrettelagte tilbudet som skal gis.

  Det er helt klart at de handlingsplanene vi
lager, er laget for de brukergruppene hver enkelt handlingsplan
skal komme til gode – verken for departementets politiske
ledelse eller embetsverk.

Jeg tror vi må foreta en omlegging
av hele eksamens- og evalueringssystemet i høyere utdanning.
Vi har jo lagt fram en stortingsmelding om høyere utdanning,
hvor vi bl.a. sier at vi i mye sterkere grad må legge vekt
på studentenes arbeid gjennom året på ulike
måter – om det er prosjektarbeid, skrevne arbeider
eller andre ting som gjør at studentene kan evalueres
etter den innsats og den kvalitet de har lagt ned i sitt studiearbeid.
Dette tror jeg også vil komme dyslektikerne til gode. Jeg
tror det veldig ofte er skriveferdighetene, mer enn den faglige
innsikten, som avgjør hvordan det går på en
heldagseksamen en junidag. Vi vet at det er mange studenter
som er i den situasjonen – og skal takle en slik situasjon – i
dagene og ukene framover. Vi vil følge opp handlingsplanen,
og vi skal legge til rette for en bedre vurderings- og
evalueringsform, og jeg håper vi får Stortingets
tilslutning til det.





                

 Departementet fastsatte i 1997 rammeplaner
som medførte endringer i faglig innhold, arbeidsmåter
og organisering av allmennlærerutdanningen. På samme
tidspunkt ble det også bestemt at samisk lærerutdanning
skulle utredes. Nergård-utvalgets innstilling ble levert
departementet i 1999. Sametinget og flere andre relevante
instanser gav høsten 2000 høringsuttalelser til
innstillingen. I påvente av endelig
behandling av innstillingen har Samisk høgskole – etter 

eget

 ønske – fått
dispensasjon til å videreføre allmennlærerutdanningen
etter de gamle rammeplanene. Høgskolen har imidlertid justert
de lokale fagplanene slik at lærerstudentene får
undervisning som er oppdatert og relevant i henhold til L97 og L97
Samisk. Etter min vurdering bør det derfor ikke være
et kvalitativt problem at høgskolen bygger på de
gamle rammeplanene for allmennlærerutdanningen. Framtidig
innhold i og organisering av samisk lærerutdanning
vil det være naturlig å vurdere i lærerutdanningsmeldingen
som vi tenker å legge fram for Stortinget i 2002.

Samisk høgskole har en kort historie,
men er raskt kommet på et kvalitativt tilfredsstillende
nivå. Samisk høgskole har gjort et godt arbeid
når det gjelder kompetanseheving av eget personale, bl.a.
ved hjelp av stipendiatstillinger til doktorgrad og hovedfag finansiert
av departementet.

Samisk høgskole overtok ved opprettelsen
i 1989 en nedlagt militærforlegning i Kautokeino. Det var
en hasteløsning som på lengre sikt ikke
er spesielt egnet for høgskoleformål.
For å legge forholdene til rette for Samisk høgskole
ble det oppført et tilbygg med lesesal, bibliotek og kontorer.

Departementet har mottatt planer om et nytt
bygg for Samisk høgskole. Det skal i tillegg til høgskolen
romme Nordisk Samisk Institutt, Samisk arkiv og Navnekonsulenttjenesten
for samiske og finske stedsnavn. Man ønsker
også at samisk spesialpedagogisk tyngdepunkt innen det
statlige pedagogiske støttesystemet og det planlagte urfolkssenteret
skal gis plass i dette fellesbygget.

Kirke-, utdannings- og forskningsdepartementet
har vurdert arealbehovene for de virksomhetene som er underlagt
departementet, og har tatt kontakt med Kulturdepartementet, Kommunal-
og regionaldepartementet og Utenriksdepartementet for å få en
avklaring av deres virksomheters behov. Når
arealrammene er avklart, vil Statsbygg kunne gå i gang
med planlegging av et fellesbygg for de samiske institusjonene i
samarbeid med brukerne. Å samle de ulike institusjonenes
samiskspråklige oppgaver og vitenskapelige virksomhet under
samme tak vil styrke og effektivisere miljøet.

Det er som kjent behov for å realisere
en rekke byggeprosjekter i universitets- og høgskolesektoren.
Jeg kan derfor ikke gi konkret løfte om når
Samisk høgskole kan få dekket sitt behov for bedre
lokaler.

  Jeg er glad for at Stortinget har et engasjement
i forhold til samiske spørsmål generelt og særlig – selvsagt – i
forhold til utdanningsspørsmål. Det er ikke denne
statsråden lei seg for. Men vi har valgt å si
at vi kommer tilbake til en del av disse spørsmålene,
bl.a. i 2002. Det ville vært litt unaturlig for meg å trekke
konklusjoner av et slikt arbeid og en slik melding før
vi kommer med den. Blant annet må vi se den samiske lærerutdanningen
i sammenheng med allmennlærerutdanningen. Samisk høgskole
er viktig, den gjør en viktig jobb og har en god kvalitet
på det arbeidet som foregår der. Den har i løpet
av den korte tiden den har eksistert, utviklet seg kraftig, så vi
er tilfredse med det arbeidet som gjøres. Det er selvsagt
slik at vi alle har et ansvar for å legge til rette for
at den kan utvikle seg, også i sammenheng med andre
tiltak og andre funksjoner som et slikt felles senter
kan inneholde.

 Når man ser på listene over bygg,
er det veldig mange prosjekter som jeg veldig gjerne skulle løftet
fram og sagt var veldig spesielle bygg, og dette skulle gjøres
raskt. Vi har folk i Stavanger som har forholdsvis
begrensede kår, vi har folk i Østfold som venter på en
samlokalisering av sin høgskole, og vi har folk i Nesna
som venter på en ny høgskole. Jeg ser at representanten
Reikvam, fra Akershus, skal stille neste spørsmål,
og vi har en høgskole der som venter på en samlokalisering
av veldig mange bygg.

Jeg tror det vil være naturlig, når
vi får kartlagt dette arealbehovet og får en oversikt
over det, ser hvilke virksomheter som eventuelt skal samles
og får en plan fra Statsbygg og de andre departementene,
at vi plasserer et slikt bygg på prioritetslisten. Hvor
det kommer, vet jeg ikke, det får vi se på. Dette
er en av de mange virksomhetene som må på en slik
liste, som vi må vurdere i hvert enkelt års budsjett.

Jeg tar til meg at representanten Tingelstad
håper at denne statsråden kan få fart
på dette arbeidet i årene framover.





                

 På slutten av 1980-tallet var det
en viss bekymring for rekrutteringen til visse hovedfag innenfor
høyere utdanning i Norge. Med virkning fra skoleåret
1989-90 ble det etablert en ordning med delvis ettergivelse av gjeld
for låntakere som hadde avsluttet visse hovedfag. Som representanten
Reikvam sier, anbefales det i NOU 1999:33, Nyttige lærepenger,
at ettergivelsesordningen bør bortfalle. Det ble pekt på at
med unntak for visse fag er rekrutteringen til hovedfag ikke lenger
noen problem.

Jeg har ikke fulgt opp denne anbefalingen i
St.meld. nr. 27, Gjør din plikt – Krev din rett,
kvalitetsreformen.

Jeg vil rette oppmerksomheten mot den meget
sterke satsingen på studiefinansieringen som foreslås
i St.meld. nr. 27. Med en framtidig kortere gradsstruktur hvor studentene
i løpet av hele studietiden har en meget god stipendordning,
vil færre komme opp i de høyere sjiktene i avskrivningsordningen.
Det vil kanskje ha noen økonomiske konsekvenser som kan
bidra til å styrke studiefinansieringen generelt. Vi har
ingen konkrete planer om å fjerne hovedfagsavskrivningen,
men jeg gjør oppmerksom på at dette ikke er en
hovedfagsavskrivning, det er en avskrivning for lengre
studier hvor en har en gradering fra ti semester eller
mer.

Det er klart at man i framtiden må se
på alle ordninger og se hva som fungerer best i forhold
til det å stimulere studentene til å ta de studiene
man etterspør, hvis man har en mangel på lengre
type studier osv., som var motivasjonen for denne ordningen.
I dag foreligger ingen slike konkrete
planer om å endre på hovedfagsavskrivningsordningen.

  Representanten Reikvam peker på et
svært viktig poeng: Det er Stortinget som nå har denne
stortingsmeldingen til behandling. Regjeringen har foreslått
et historisk løft i studiefinansieringen, det største
løftet i studiefinansieringens historie, hvor kostnadsnormen
skal opp fra 67 000 kr til 80 000 kr. Det er dette
som er det viktigste elementet i studiefinansieringen:
Hvor mye har studentene å leve for mens de er studenter.
Det er det som avgjør om studentene kan være studenter
på heltid, eller om de må tilbringe mye av den tiden
som skulle vært tilbragt til studier, i kassa i en butikk,
bak en bardisk eller i andre deltidsjobber. Vi har også lagt
vekt på fra Regjeringens side at denne økningen
må kompenseres med stipend, ellers vil lånebyrden til
studentene øke vesentlig. Derfor er det, som Reikvam sier,
spennende å se hva som skjer i Stortinget. Vi vet at f.eks.
Høyre i sitt forslag i forbindelse med Mjøs-utvalget
sier at man ikke ønsker en stipendandel
på over 30 pst.

  Det er godt mulig at det med økt
kostnadsramme er et gammelt SV-forslag. Jeg tror det nok er vanskelig å finne
påplussingsforslag som ikke var SV-forslag på et
eller annet tidspunkt. Vi får bare registrere
at vi i hvert fall har SVs støtte i forhold til studiefinansieringsordningen.
Vi vet at vi ikke har Høyres, hvis de da ikke har forandret
sin politikk på det som de vedtok i forbindelse med Mjøs-utvalget.
Vi får håpe at vi har sentrumspartienes støtte
til et slikt opplegg, de gikk jo til valg sist på å innføre
40 pst. stipendandel. Det ble ikke så mye av det.
Men vi fikk heldigvis et regjeringsskifte, så vi får
det kanskje til. Det er viktig at vi bedrer studentenes økonomiske
kår, da får vi dem raskere gjennom studiene, da
får vi mer kvalifisert arbeidskraft ut i produksjonslivet,
og vi tjener antakelig mer enn vi bruker. Dette er
en positiv ting både for studentene, for studieinstitusjonene,
som får en økt intensitet i studiekvaliteten,
og for samfunnet som kan tjene store verdier, ikke ved institusjonene,
men ved at folk kommer ut i arbeid raskere.

