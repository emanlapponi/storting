 Jeg har betydelig sympati for tankegangen som
ligger bak representanten Bredvolds spørsmål.
Det er slik at å ha gode tjenester nær der
man bor, er en grunnleggende verdi for folk. Derfor har vår
regjering en veldig klar målsetting om å ha en
offensiv distriktspolitikk, som sikrer nettopp det.

Når det gjelder Norsk Tipping, er
et av premissene i representantens spørsmål at
Norsk Tippings omsetning har blitt sterkt redusert de siste årene.
Nå er det en sannhet med modifikasjoner, men den har i
hvert fall ikke vokst    – det har stått
ganske stille. En av grunnene til det er at andre
typer spill, på Internett, i automatbransjen osv., nå vokser
veldig. Jeg tror det beste vi kan gjøre for å sikre god
omsetning i Norsk Tipping, og også dermed mange kommisjonærer
i distriktene, er å begrense de andre spillene.
Jeg håper at det i hvert fall kan være et bidrag
som representanten Bredvold kan være med på å støtte
for nettopp å bygge opp under distriktskommisjonærene
for Norsk Tipping.

