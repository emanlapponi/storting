  Jeg takker for spørsmålet.

Kommisjonærene til Norsk Tipping har
en viktig oppgave som formidlere av spill som tilbys i regi
av Norsk Tipping. Norsk Tipping er, som kjent, et statlig eid spilleselskap
der Kultur- og kirkedepartementet har ansvar for den overordnede
styringen av selskapet og utarbeidelse av spilleregler for de spill
som Norsk Tipping AS tilbyr.

Avtaler om etablering av kommisjonærnettverk
ligger inn under Norsk Tippings forretningsmessige drift, som styres
av selskapet selv. Etablering av nye kommisjonærer gjøres
derfor ut fra forretningsmessige kriterier. Norsk Tipping AS gjør
en helhetsvurdering av bl.a. vareomsetning, antall kunder, handlemønster,
forventet spilleomsetning og avstand til nærmeste kommisjonær – det
er det som blir lagt til grunn.

Ca. 950 av Norsk Tippings 3 955 kommisjonærer
er såkalte nærbutikker/utkantbutikker.
Disse butikkene står for 24 pst., altså en fjerdedel,
av kommisjonærmassen, men har en omsetningsandel på ca.
10 pst. Av de 950 utkantbutikkene er ca. 300 direkte tilknyttet
det såkalte MERKUR-programmet, som er et statlig støttet
program for kompetanseutvikling i utkantbutikkene. Gjennom dette
programmet inngås det kommisjonæravtaler der det ikke
legges vekt på forretningsmessige hensyn.

Jeg vil understreke at Norsk Tipping AS er
opptatt av å yte god service til sine spillere, også i
Distrikts-Norge. Norsk Tipping tar dermed distriktshensyn innenfor
de rammene som hensynet til forsvarlig forretningsdrift gir rom
for. Selskapet har vurdert søknader om kommisjonærverv
fra Velta Handel ved en rekke anledninger de senere år.
Søknadene er vurdert på bakgrunn av ovennevnte kriterier
for etablering av kommisjonærer og er avslått. Velta
Handel er også blir vurdert gjennom MERKUR-programmet,
men med samme resultat.

