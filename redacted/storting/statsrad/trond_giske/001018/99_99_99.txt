  Oasen Bibelsenter søkte om godkjenning
av Oasen Barneskole etter privatskoleloven 9. september 1999, og
departementet imøtekom søknaden ved vedtak datert
13. mars 2000. Etter klage fra vertskommunen – Songdalen
kommune – omgjorde departementet vedtaket og avslo søknaden
15. mai 2000. Vedtaket ble påklaget av Oasen Bibelsenter
2. juni 2000.

Godkjenning av privatskoler etter privatskoleloven innebærer
også at departementet må godkjenne de læreplanene
skolene vil bruke. Oasen Bibelsenter søker om godkjenning
som en såkalt ACE-skole. Av søknaden fra Oasen
Bibelsenter fremgår det bl.a. at det læremateriellet som
skolen vil benytte, i praksis er ACEs fagplan for de enkelte fag.

De læremidlene som ACE-skolene benytter
i dag, og som også Oasen Bibelsenter ønsker å benytte
i sin skolevirksomhet, ble oversendt til Likestillingsombudet for vurdering
17. juli 2000. Likestillingsombudets avgjørelse i saken
forelå 2. oktober 2000. Ombudet har kommet til den konklusjon
at de læremidlene som ACE-skolene benytter, ikke bygger
på likestilling mellom kjønnene, og at skolene
som benytter læremidlene, bryter likestillingsloven. ACE
Norge har varslet at Likestillingsombudets avgjørelse vil
bli påklaget til Klagenemnda for likestilling.

I brev til Kirke-, utdannings- og forskningsdepartementet
fra Likestillingsombudet datert 10. oktober 2000 fremgår
det at ombudet forutsetter at departementet legger ovennevnte avgjørelse
til grunn og ikke godkjenner flere skoler som bygger på ACE-pedagogikken
før spørsmålet om læremidlenes
lovlighet er avgjort av Klagenemnda for likestilling.

Jeg vil følge opp Likestillingsombudets
anmodning i denne saken, noe som bl.a. innebærer at departementet ikke
vil avgjøre klagen fra Oasen Bibelsenter før Klagenemnda
for likestilling har tatt stilling til om de læremidlene
som ACE-skolene benytter, bryter med likestillingsloven. Det vil
derfor ta noe tid før departementet kan avgjøre
denne saken.

  Jeg kan bare slutte meg til representanten
Evjes syn på at vurderingen av likestillingsperspektivet
innenfor ACE-skolenes læremateriell godt kunne vært
vurdert på et langt tidligere tidspunkt. Vi får her
heller bruke ordtaket «bedre sent enn aldri».
Vi fikk i hvert fall ganske raskt etter at jeg overtok som statsråd, satt
i gang et arbeid med å vurdere likestillingsperspektivet
i disse læremidlene. Godkjenningen av Oasen Barneskole
ble jo foretatt av departementet bare fire dager før regjeringsskiftet
17. mars 2000. Ganske raskt etter at vi overtok fikk vi klagen fra
vertskommunen, og vi fikk behandlet søknaden. I mellomtiden,
fra påklagingen 2. juni fra Oasen Bibelsenter, har det
selvsagt også vært sommer og sommerferie. Det
kan også være en begrunnelse for at saken har
tatt noe tid.

Jeg vil bare til slutt få si at enhver
kommune har en plikt til å sørge for et utdanningstilbud
til elevene i kommunen – så også Songdalen
kommune. Når man ikke har et privatskoletilbud man ønsker å benytte,
har selvsagt kommunen ansvar for å sørge for utdanningen
til elevene.





                

