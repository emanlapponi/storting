 Jeg tror ikke det er noe heldig at
statsråden har mange meninger om grensen for sponsing uavhengig
av det regelverket som eksisterer. Jeg
tror det er godt å holde seg til det.

Representanten Gjul viser til en undersøkelse
der folk sier at de begynner å bli lei av reklame,
og det kan jeg slutte meg til. Jeg kan selv også bli det
når jeg ser på TV.

Det er først og fremst på grunn
av NRKs integritet og troverdighet
at vi skal ha strenge regler for sponsing i NRK. Vi har åpnet
for sponsing, særlig i forhold til store idrettsarrangementer
og noen andre store nasjonale begivenheter.
Jeg tror det er nødvendig å ha den type åpenhet for
det for i det hele tatt å få slike arrangement
på beina og få dem på lufta. Det er jo
når man går inn i redaksjonelle programmer hvor
sponsorene kanskje har en tilknytning til den saken som omtales,
at vi begynner å bevege oss ut i et landskap som blir svært
problematisk. Som sagt er det Medietilsynet som kontrollerer. Det
er nok ikke heldig at de politiske myndighetene sitter
og kontrollerer direkte hva som sendes på norske
kringkastere. Den kontrollen kommer i ettertid, og hvis det viser
seg at den slår fast at NRK har trådt galt, vil
selvsagt reaksjonene komme som følge av det.

