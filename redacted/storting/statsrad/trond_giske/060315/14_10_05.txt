 Jeg ser alvorlig på det når
det reises tvil om NRKs troverdighet og selskapets rolle som allmennkringkaster.
NRKs legitimitet som lisensfinansiert allmennkringkaster er avhengig
av at NRK framstår som et troverdig og uavhengig alternativ,
uavhengig også av økonomiske interesser.

La meg først slå fast at
NRK etter dagens regelverk    – med visse begrensninger – har
anledning til å motta sponsormidler til fjernsynsprogrammer.
Sponsing kan skje bl.a. under følgende forutsetning: «Innhold
og presentasjonsform i sponsede program» er «slik
at kringkasterens redaksjonelle integritet
opprettholdes fullt ut», som det heter i kringkastingsloven § 3-4,
2. ledd. Andre sentrale bestemmelser forutsetter at publikum blir
gjort oppmerksom på at produsenten har mottatt et sponsortilskudd,
og at programmet ikke ansporer publikum
til kjøp av sponsorens eller tredje
parts produkter eller tjenester.

Det er Medietilsynet som fører tilsyn
med om regelverket for sponsing overholdes.
Den aktuelle programserien om oljehistorien er ifølge det
som er referert i pressen, planlagt vist til høsten. Tilsynet
baserer seg på etterhåndskontroll av
om regelverket er fulgt. Jeg legger
selvfølgelig til grunn at NRK både i
denne konkrete saken og for øvrig forholder seg til regelverket
på området. Jeg viser også til
at Kringkastingsrådet, som nettopp har til oppgave å drøfte
og uttale seg om hovedlinjene i programvirksomheten i NRK, har sagt
at de vil se på denne konkrete saken.

Det er på den annen side
interessant også å vurdere
om regelverket for sponsing av NRKs
programvirksomhet er godt nok. NRK kan som nevnt motta tilskudd
fra sponsorer til programproduksjon. Kringskastingsforskriftens § 3-13
begrenser denne muligheten for NRK til sendinger fra idrettsarrangement,
egenproduksjon av viktige nasjonale
begivenheter og undervisningsprogram.

Det er neppe noen tvil om at det
særlige regelverket som gjelder
NRK, er ment å skulle begrense sponsingen til visse typer
programmer. Disse reglene er, på bakgrunn av NRKs særlige
stilling som lisensfinansiert allmennkringkaster, strengere enn
de sponsorregler som gjelder for andre kringkastere. Dersom
det er slik at NRK likevel sender programmer som ikke
bør være sponset i henhold til de NRK-spesifikke
reglene, fordi regleverket ikke forhindrer sponsing når
produksjonen er utført av en ekstern produsent, må vi
se på om regelverket er godt
nok.

Jeg har satt i gang et internt arbeid i departementet
for å gå gjennom NRKs kommersielle aktiviteter
med sikte på å bidra til å oppfylle det
vi sier i Soria Moria-erklæringens mål
om å «beholde NRK som lisensfinansiert, reklamefri
allmennkringkaster og videreføre NRKs rolle som formidler
av kultur, språk og nasjonal identitet»,
og det arbeidet vil bl.a. omfatte en vurdering av regelverk og praksis
for sponsing av NRKs programmer.

