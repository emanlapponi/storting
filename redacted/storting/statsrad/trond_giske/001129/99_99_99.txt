  Svaret er ja.

  Prosessen med salg av prestegårder
har tatt lengre tid enn de fleste forestilte seg da St.meld nr.
64 for 1984-85 ble behandlet i Stortinget. Prestegårdssalget
kan ikke uten videre sammenliknes med andre salg av landbrukseiendommer.

Grunnen til at salg tar lang tid, ligger ofte
utenfor departementet. Det er 13 høringsinstanser som skal
gi uttalelse, der kirkelige instanser, kommuner, vernemyndigheter,
landbruksmyndigheter kan nevnes som eksempler. Det er særlig
kommunenes interesser i eiendommen det tar tid å avklare,
siden eiendommene ofte er sentralt plassert og det kan bli spørsmål
om omregulering av arealer til andre formål før
salg kan realiseres. Et meget viktig spørsmål
er også å få avklart forhold rundt presteboligen. Der
det ligger til rette for det, skal den opprettholdes som framtidig
tjenestebolig.

Av de 189 landbrukseiendommene som skal gjennom en
salgsvurdering, er det 98 eiendommer som så langt er solgt.
I tillegg er 33 eiendommer som på en særlig måte tar
vare på prestegårdshistorien, besluttet beholdt
i Opplysningsvesenets fonds eie. Det betyr at 131 eiendommer er
sluttbehandlet, og alle disse har vært gjennom en omfattende
og grundig vurdering.

For de siste 20 eiendommene som ennå ikke
er tatt opp til vurdering, er målsettingen at salgsprosessen
skal starte opp i løpet av 2001. Av de nærmere
40 eiendommene som er i prosessen, er det et betydelig antall som nærmer
seg avslutning.

Jeg vil bidra til at saksbehandlingen skjer
på en effektiv måte i departementet, samtidig
som det er viktig at alle instanser som har disse sakene til behandling,
bidrar til en så rask behandling som mulig.

  Jeg viser til mitt svar 16. juni 2000 på representanten
Skarbøviks spørsmål 9. juni til skriftlig
besvarelse, hvor det på bakgrunn av negativ omtale i pressen
av årets russefeiring ble spurt om hva departementet kan
gjøre for å få til en endring i positiv
retning av denne feiringen.

I svaret opplyste jeg at vi er i gang med en
breiere drøfting av ulike sider ved det å være
russ, og hvor det ikke bare ses på selve russefeiringen,
men også på hvordan den skal kunne innpasses i
en fornuftig utnytting av siste delen av skoleåret innen
videregående opplæring.

Årets russefeiring viste også mange
eksempler på feiring i positive former, noe som først
og fremst synes å avhenge av et godt samarbeid mellom vedkommende skoles
ledelse og russen om hvordan feiringen skal foregå. Dette
forutsetter forståelse fra skolens ledelse for at russen
har behov for å feire avslutningen av tolv års
skolegang, samtidig som russen forstår at feiringen
kan foregå på en ordentlig måte.

Russefeiringen bør ses i sammenheng
med utnyttelsen av siste del av skoleåret, noe som har
vært tatt opp med både lærerorganisasjonene
og Elevorganisasjonen. Jeg ønsker også å se
utnyttelsen av siste del av skoleåret i sammenheng med
de pågående drøftingene med lærerorganisasjonene
om en handlingsplan for forenkling av avtaleverket.

Oppgaven blir å få formidlet
de holdningene som er grunnlaget for et slikt godt samarbeid mellom
en skoles ledelse og russen, til alle videregående skoler.
Jeg tar sikte på å sende et rundskriv til fylkeskommunene
og alle videregående skoler hvor det pekes på hvilke
forhold det bør legges vekt på ved den enkelte
skole ved planlegging og gjennomføring av russefeiringen.

Det blir vurdert å legge ved rundskrivet
eksempler fra skoler på planer for gjennomføring
av russefeiring i positive former, f.eks. fra Horten videregående
skole, som representanten Skarbøvik nevner i sitt spørsmål.

  Om vi kommer dit hen at vi allerede til våren
2001 kan sørge for at all russ gjennomfører russefeiringen
på den måten som representanten Skarbøvik
har som mål, vet jeg ikke. Det tror jeg er litt ambisiøst
selv for denne statsråden å få til. Men
det vi skal gjøre, er som sagt å sende ut et brev
til alle videregående skoler med informasjon om og gode
eksempler på hvordan dette kan gjennomføres. Det
skal vi få ut i såpass god tid at det blir anvendelig
til russefeiringen 2001.

I forhold til ressurser, er jo det, som representanten Skarbøvik
egentlig også selv sier, et spørsmål
om budsjetter og bevilgninger. Der har jeg ikke noe konkret svar,
for jeg kjenner ikke til de konkrete tiltakene som eventuelt vil
koste mange penger. Som jeg ser det, må veldig mye av dette
kunne gjøres innenfor de lokale budsjettene som finnes
for de videregående skolene. 

Men det er klart at i forhold til avtaleverk
og det å få brukt skoleåret bedre også gjennom
russefeiringen, må det nok konkret handling til på sentralt
hold. Det jobber vi med i disse dager. 





                

  Stortinget bad om at den delvise fritaksretten
i faget Kristendomskunnskap med religions- og livssynsorientering
skulle evalueres etter tre år. Norsk Lærerakademi
og et fellesprosjekt mellom Høgskulen i Volda
og forskningssenteret ved Diakonhjemmets høgskolesenter,
Diaforsk, fikk dette oppdraget av Norsk Forskningsråd.

De to evalueringsrapportene forelå i
oktober. Som representanten Reikvam helt korrekt sier, viser rapportene bl.a.
at fritaksordningen praktiseres veldig ulikt. 

Departementet har satt i gang arbeidet med
en stortingsmelding som vil bli lagt fram våren 2001. Her
kommer vi til å foreta en grundig gjennomgang av resultatene fra
evalueringen og en vurdering av hvordan intensjonene med faget blir
ivaretatt. 

Som et strakstiltak – og som en konkret
handling med en gang – har departementet sendt ut et brev
til grunnskolene, kommunene og statens utdanningskontorer der det
blir gitt en kort orientering om evalueringsrapportene. Departementet
ber i brevet om at den enkelte skole går gjennom sine rutiner
for å sikre at informasjonen til hjemmene, undervisningen
i faget Kristendomskunnskap med religions- og livssynsorientering
og praktiseringen av fritaksordningen skjer i tråd med
de forutsetningene som ligger til grunn for faget. 

I tillegg har de statlige utdanningsdirektørene
fått i oppdrag å gjennomgå evalueringsresultatene
og drøfte forbedringspunkter med den enkelte kommune. Departementet
vil få tilbakemelding fra utdanningsdirektørene om
hvordan dette har blitt gjennomført i møte med
utdanningsdirektørene på nyåret. 

