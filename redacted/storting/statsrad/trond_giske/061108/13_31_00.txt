 Jeg er usikker på om representanten
Kristiansen var litt uoppmerksom da jeg gav mitt første
svar, hvor jeg viste til at vi 8. august og 25. oktober hadde møte
med Nordland fylkeskommune – altså to møter
i løpet av tre måneder. Så det er ikke
mangel på møter her, men det er mangel på fullfinansiering
lokalt. En kan ikke forvente at departementet, som har
vært villig til å sette av 32 mill. kr – nøyaktig
den samme sum som Kristiansens egen regjering, den forrige
regjeringen, hadde lagt opp til – også skal
gjøre jobben med å skaffe de lokale midlene. Det
må fylkeskommunen gjøre. Det har vi kommunisert
klart til fylkeskommunen, og den jobben forventer vi at man gjør.
De siste tallene vi har, er 1 1/2 mill. kr av 22 mill.
kr til den siste delen av prosjektet. Prosjektet som helhet må fullfinansieres,
og den dagen det er på plass, vil vi også selvsagt
følge opp det som vi har sagt i opposisjon, og som vi sier
i posisjon, at vi skal gjennomføre prosjektet med å få til
et Hamsun-senter.





                

