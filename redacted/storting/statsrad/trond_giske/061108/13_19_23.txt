  Departementets brev, som representanten Lånke
viser til i sitt spørsmål, er svar på en
henvendelse fra Riksantikvaren der departementet er bedt om å klargjøre
hvem som er eier av Nidaros domkirke med inventar, herunder
Steinmeyer-orgelet. Departementet har i sitt svar lagt til grunn
at Nidarosdomen står i en særstilling i rettslig
forstand, men at det etter departementets oppfatning ikke
er nødvendig å ta stilling til hvem som har eiendomsretten
til kirkebygningen med inventar i denne sammenhengen.

Som i all kirkeforvaltning vil man måtte
skjelne mellom eiendomsspørsmålet og
hvem som har det forvaltningsmessige eller det økonomiske
ansvaret for kirkebyggene og deres inventar.

Det sentrale spørsmålet i
denne saken er ikke hvem som eier Steinmeyer-orgelet,
men hvor det forvaltningsmessige ansvaret for å utarbeide
planer for en eventuell restaurering eller gjenoppbygging
av orgelet ligger.

Departementet er av den oppfatning at Trondheim
kirkelige fellesråd, gjennom sitt generelle forvaltningsansvar
for kirkene i Trondheim, også har ansvar for
inventar og utstyr i Nidarosdomen, herunder katedralorgelet. Det synes også å samsvare
med forståelsen i Trondheim kirkelige fellesråd,
som senest i møter i mars og juni dette året
har fattet vedtak om videre framdrift i orgelsaken. Av vedtakene
framgår det at fellesrådets framdriftsplaner forutsetter
tett kontakt med Nidaros Domkirkes Restaureringsarbeider, som på vegne
av staten har det forvaltningsmessige ansvaret for kirkens antikvariske
vedlikehold, og for øvrig med Riksantikvaren og Nidaros’ biskop. Jeg
er forberedt på at fellesrådet i Trondheim på et
gitt tidspunkt kan ønske å bringe saken
fram for departementet, og vil selvsagt ta stilling til en slik
henvendelse dersom den skulle komme.

