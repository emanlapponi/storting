 Jeg setter pris på representanten
Kristiansens engasjement, både i forhold til
Hamsun, Hamsun-senteret og 150-årsjubileet. Jeg kjenner
saken godt fra min tid i kulturkomiteen i forrige stortingsperiode.
Da var vi også pådrivere for dette.

Men representanten tar rett og slett feil når
han sier at den statlige finansieringen må være
på plass først, og så får sponsorer
og private, offentlige og lokale investorer komme på plass
etterpå. I alle prosjekter, uavhengig av om det
er et prosjekt til mange hundremillioner kroner eller, som i dette
tilfellet, et prosjekt til 82 mill. kr, er det en uttrykkelig forutsetning
fra statens side at fullfinansieringen må være
på plass før staten bevilger sine penger. Slik
er det alltid, jubileum eller ikke. Grunnen til det er
jo at man ikke vil risikere at et prosjekt blir halvferdig,
slik at man står uten finansiering
for sluttdelen, og at statlige penger blir låst opp i prosjekter
som ennå ikke lar seg realisere.
Derfor er det en uttrykkelig forutsetning at de lokale
myndighetene må gjøre hele jobben, ikke bare
halve, med å skaffe lokal finansiering. Så vil
vi selvsagt være like positive i posisjon som
vi var i opposisjon.

