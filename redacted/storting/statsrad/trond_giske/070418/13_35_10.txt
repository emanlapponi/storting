  Spørsmålet er stilet til
meg som kultur- og kirkeminister, men dreier seg i første
rekke om konkurransepolitiske og konkurranserettslige problemstillinger.
Jeg vil likevel besvare spørsmålet etter
samråd med fornyings- og administrasjonsministeren.

Som representanten Knudsen påpeker,
har saken om Canal Digitals avtale med TV 2 om eksklusiv distribusjon av
kanalen over satellitt en lang forhistorie. Saken begynte med at
Canal Digital kjøpte Norgeskanalen i 1999. Norgeskanalen
hadde eksklusiv rett til å distribuere TV 2 over satellitt.
Denne retten ble overdratt til Canal Digital.

Konkurransetilsynet stilte i vedtak av 4. mars
1999 i oppkjøpssaken som krav at Canal Digitals eksklusivavtale med
TV 2 ble avviklet. Tilsynets vedtak ble påklaget til departementet.
Departementet kom, i sitt vedtak av 21. januar 2000, til at eksklusivavtalen
måtte behandles som egen sak, atskilt fra oppkjøpssaken,
og opphevet Konkurransetilsynets vedtak. Viasat klaget så eksklusivavtalen inn
for EFTAs overvåkningsorgan, ESA, i etterkant av oppkjøpssaken.
ESA behandler fortsatt saken.

Viasat har ved flere anledninger henvendt seg
til konkurransemyndighetene med forespørsel
om bruk av konkurranserettslige virkemidler for å forby
eksklusivavtalen mellom Canal Digital og TV 2, først
og fremst gjennom hjemmelen i konkurranseloven § 14, der
Kongen gis rett til å gripe inn ved forskrift
mot konkurransebegrensende vilkår, avtaler og handlinger
i strid med lovens formål.

Fornyings- og administrasjonsdepartementet
vurderte denne problemstillingen senest våren 2006. Det
er både forvaltningsmessige og rettslige problemer
knyttet til å vurdere avtalen så lenge denne er
til behandling i ESA.

EØS-konkurranseloven setter grenser
for anvendelse av nasjonale konkurranseregler for samarbeid
som er tillatt etter EØS-artikkel 53. Det innebærer
at avtaler som går klar av EØS-artikkel 53, ikke
kan forbys etter norsk konkurranselovgivning. Derfor er
det vanskelig å ta tak i denne saken
før ESA har gjort sin vurdering.

