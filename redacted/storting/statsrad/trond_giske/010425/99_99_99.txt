 Stortinget var forutseende og modig da det
vedtok ordningen med delkompetanse og opplæring som lærekandidater.
Ordningene er tatt i bruk, og vi får tilbakemeldinger om
at et økende antall elever med slikt opplæringsbehov
får opplæring som lærekandidater. 

Stortinget har samtidig vedtatt en opplæringslov
som gir rettigheter til den enkelte. Opplæringen skal derfor først
og fremst være tilpasset den enkeltes forutsetninger, evner
og motivasjon. Dernest skal all yrkesrettet opplæring ha
som siktemål å gi næringslivet den kompetansen de
trenger. Det gjelder også yrkesrettet opplæring
mot delkompetanse. Det presiserte også komiteen i Innst.
S. nr. 246 for 1998-99: 

«Komiteen
minner om at alle med rett til utdanning skal få eit tilbod
som i størst mogleg grad samsvarar med den einskilde sine
føresetnader, evner og motivasjon, og som dessutan gir
ein dokumentert kompetanse.»

Videregående opplæring tilpasses
arbeidslivets krav til kompetanse bl.a. ved at 

		opplæringsråd
og bransjer trekkes sterkt inn i arbeidet med å utvikle
nye læreplaner for fagene – læreplanene
er dermed i stor grad designet for å svare på arbeidslivets
kompetansebehov i faget

		fylkeskommunene til en viss grad tilpasser tilbudsstrukturen
til arbeidskraftbehovet i regionen

		målene i læreplanen tilpasses lærekandidaten
på en slik måte at opplæringen svarer
på arbeidsbehovet i det lokale næringslivet 

Jeg ser ikke noe motsetningsforhold i dette.
Lærekandidater skal ha et opplæringstilbud som
er tilpasset den enkeltes forutsetninger, evner og motivasjon, og
som samtidig er rettet mot arbeidskraftbehov i det lokale næringsliv.
Den opplæringen gis elevgruppen i dag. 

Representanten Reikvam siterer ordningen for
det fåtall av denne elevgruppen som får opplæring
mot delkompetanse som spesialundervisning etter enkeltvedtak. For
disse elevene legger kap. 5 i opplæringsloven særskilte
krav om individuell tilpasning, både i opplæringssituasjonen
og i bedriften. Normalordningen er en ordinært tilpasset
opplæring. 

  Det er veldig viktig at vi skiller klart mellom
de ulike gruppene som vi her snakker om. Det er klart at når
det gjelder de ordinære lærekandidatene, er det
viktig at det opplæringstilbudet de får, er rettet
inn ikke bare etter den enkeltes forutsetninger og evner, men også i
forhold til det arbeidskraftbehovet vi har innenfor de ulike sektorene.

Så har vi en spesiell gruppe som etter
enkeltvedtak får opplæring mot en delkompetanse,
av spesielle årsaker hos den enkelte. Her er det vi sier
at den individuelle opplæringsplanen må utarbeides
ut fra en realistisk vurdering av lærekandidatens muligheter.
Vi må i disse enkeltvedtakssakene ikke la bedriftens behov
eller sektorens krav ødelegge muligheten til å gi
et tilpasset tilbud også til dem som av en eller annen
grunn ikke går inn i det ordinære opplæringsopplegget
innenfor ulike fag.

Jeg mener at vi med en slik ordning både
sikrer målet om god yrkeskompetanse, god utdanning inn
mot kravene, behovene og forventningene innenfor de ulike yrkene,
og også at vi imøtekommer helt spesielle elevgruppers
særskilte behov.

 Jeg tror ikke representanten Reikvam og jeg
er uenig i det hele tatt, jeg tror vi er helt enige både
om behovet for tilpassing til den enkelte og til sektorenes og de
ulike yrkenes behov. Og det må selvsagt også være
slik at man har en bevisst tenkning rundt det at de som får
et tilbud ut fra enkeltvedtak, ikke bare skal ha et tilbud som er
tilpasset den perioden de er i opplæring, men at man i
størst mulig grad legger til rette for at de etter endt
opplæring også med en delkompetanse kan være
nyttig for en bedrift/arbeidsplass, slik at de kan gå videre
ut i arbeidslivet. For det må være målet
at man gjennom den type utdanning som ikke leder fram til et fullt
fagbrev, men som leder fram til en delkompetanse, skal være
i stand til å skaffe seg utkomme ved eget arbeid. Man må se
på sammenhengen mellom det man gjør i opplæringen,
og den nytten man kan ha av den personen når vedkommende
kommer ut, at den personen gjøres i stand til å gå ut
i arbeidslivet.





                

 Retningslinjer for samarbeidet er nedfelt i
lov og forskrift, herunder læreplanverket. I Læreplanverket
for den 10-årige grunnskulen, L97, heter det: «Foreldra/dei
føresette har hovudansvaret for oppsedinga av eigne barn,
og må derfor ha eit medansvar i skulen.» Det er
framhevet at hjemmet må få god informasjon, og
det heter videre: «Det skal leggjast til rettes for at
foreldra/dei føresette kan vere aktivt med i utviklinga
av skulen, men med eit omfang og på ein måte som er
overkommeleg når det gjeld aktivitetar og virke.»

Kommunene er ansvarlige for å legge
til rette for at virksomheten i grunnskolen er i samsvar med læreplanverket.
Tilretteleggingen av et godt samarbeid mellom skole og hjem er primært
et ansvar for den enkelte skole.

Foreldreutvalget for grunnskolen, FUG, gjennomfører prosjektet
Utvikling av hjem-skole-samarbeid i perioden 1999-2002. Prosjektet
foregår i to fylker og åtte kommuner og er finansiert
av Kirke-, utdannings- og forskningsdepartementet. Spørreskjemaundersøkelsen
som rapporten fra NOVA bygger på, er ledd i dette prosjektet.

Undersøkelsen søker bl.a. å gi
et bilde av det direkte samarbeidet mellom hver enkelt forelder
og skolen. Den viser at flertallet av foreldrene i hovedsak er godt
fornøyd med informasjon om undervisningen og om barnas skolefaglige
utvikling. Samtidig uttrykker et flertall av foreldrene at de sjelden
eller aldri drøfter eller diskuterer undervisningen med
lærerne, og at de ikke har medbestemmelse når
det gjelder undervisningen. Likevel er det klar sammenheng mellom
informasjon fra skolen og opplevelse av drøfting og medbestemmelse.
De som er godt fornøyd med informasjonen, opplever større
medvirkning. I klasser der foreldrene kjenner hverandre godt, er
foreldrene mer fornøyd med samarbeidet med skolen. Spørreundersøkelsen
ble gjennomført skoleåret 1999–2000 som
en kartlegging av grunnlaget for det videre arbeidet i prosjektet.

Læringssenteret har som generell oppgave
fått et ansvar for å videreutvikle samarbeidet
mellom skole og hjem på nasjonalt nivå. Jeg vil
gjennom Læringssenteret videreføre prosjektet
Utvikling av hjem-skole-samarbeid. Jeg vil legge til rette for at
gode erfaringer fra utviklingsarbeidet blir gjort godt kjent, slik
at skoler i hele landet kan få hjelp i eget arbeid med å utvikle
samarbeidet mellom hjem og skole.

Læringssenteret skal i 2001 i samarbeid
med FUG bistå departementet med å utarbeide brosjyre
for foreldre om de rettighetene elever og foreldre har i forhold
til skolen. Departementet gir også støtte til
et prosjekt for å styrke samarbeidet mellom hjem og skole
i lærerutdanningen. Jeg vil videreføre det prosjektet.

I departementets strategi for kvalitetsutvikling
i grunnskolen 2000–2003 er det framhevet at kommunene skal
sørge for god informasjon til foreldre og nærmiljø om
arbeidet med kvalitetsutvikling. Statens utdanningskontorer er i
2001 pålagt å samarbeide med FUG om hjem-skole-samarbeid.

Samarbeid mellom skole og hjem er viktig. Jeg
vil bidra til at Læringssenteret og Statens utdanningskontorer følger
opp utviklingen på området. Det arbeidet som er satt
i verk, skal videreføres og videreutvikles. Jeg vil også videreføre
samarbeidet med FUG.

  Jeg understreket jo i mitt første
svar at vi ønsker å ha et nært samarbeid
med FUG, at vi ønsker å ha et nært samarbeid
med foreldrene og legge til rette for at foreldrene kan medvirke
i utforming av skolen, og jeg er glad for at representanten Skarbøvik
i så måte syntes det var betryggende. 

Når det gjelder den konkrete saken
om en forsøksavtale med lærerne for en nyorganisering
av skolen på ulike måter, er ikke det et pålegg
til den enkelte kommune om hvordan man skal gjøre det,
det er en mulighet for den enkelte kommune. Vi har bare kommet fram
til en avtale med lærerne hvor vi får større
fleksibilitet, hvor vi får større mulighet til
mangfold, hvor vi får større mulighet til variasjon
og utvikling på den enkelte skole, men vi har ikke pålagt
noen skole å gjennomføre noen av de tiltakene.
Tvert imot, det vil være den enkelte skole, i nært samarbeid
med foreldre og elever, som må utforme hvordan de ønsker å gjøre
dette. Og det er der foreldrene må komme inn i bildet.
Vi skal ikke sitte sentralt, verken utdanningsministeren eller FUG,
og legge begrensninger på eller komme med pålegg
om hvordan dette skal gjøres. Det må den enkelte
forelder, den enkelte elev, den enkelte lærer og rektor
i den enkelte skole og kommune være med på å utforme,
og det er der foreldreinnflytelsen er viktig.

  Evne, vilje og mulighet til å samarbeide
med foreldrene tror jeg står sentralt for alle i lærerhøgskolen,
både de som skal ut som nyutdannete og de som allerede
er der. Derfor er det helt opplagt at dette må være
et element i lærerutdanningen. Hvordan og i hvilket omfang
det skal skje, må vi komme tilbake til når vi
går igjennom lærerutdanningen. Men målet
om at lærerne skal ha den type kompetanse og den type engasjement,
deler jeg fullt ut med representanten Skarbøvik, og jeg
er overbevist om at veldig mange lærere i skoleverket vårt
gjør en omfattende jobb med å prøve å få til
den type samarbeid. 

Men likevel ser vi at mange foreldre og også mange elever
føler at de ikke har god nok innflytelse på sin
egen skolehverdag og sin egen skole. Jeg er veldig opptatt av å legge
til rette for det, bl.a. ved å gi elevene gode muligheter
for tilbakemelding når det gjelder egen skolehverdag og
skolesituasjon, og også etter hvert finne ordninger hvor
foreldrene kan trekkes mer med både i å evaluere kvaliteten
på den undervisningen og utdanningen som barna deres får,
og ved å kunne ha reell innflytelse på hvordan
skolen er organisert. Så vi fortsetter med å gjøre disse
fine ordene om til handling.





                

 Statlige forskningsmidler må konsentreres
og kanaliseres til miljøer med forutsetninger for kvalitet
for å gi grunnlag for internasjonalt konkurransedyktige
forskningsmiljøer. Uten en slik konsentrasjon vil den kvalitetshevingen
i norsk forskning som er forutsatt i forskningsmeldingen, bli vanskelig å realisere.
Vi sier derfor i den stortingsmeldingen som vi la fram for ikke
lenge siden, at vi ikke har rom i Norge for flere breddeuniversiteter
utover de fire vi har i dag, og at det er viktig å styrke
deres rolle som grunnforskningsinstitusjoner.

Både Mjøs-utvalgets innstilling
og St.meld. nr. 27 for 2000-2001 forutsetter at dagens høgskoler
kan få universitetsstatus dersom de har fått
godkjent opprettelse av  doktorgradsutdanning. Forskjellen ligger
i hvor mange doktorgradsprogrammer det skal kreves før
de kan få universitetsbetegnelsen. Mjøs-utvalget
foreslo at det skulle være fire fagområder for
doktorgrad, mens meldingen legger til grunn at ett område
er nok. Det innebærer at også vitenskapelige høgskoler
kan få rett til å hete universitet på grunnlag
av doktorgrad innenfor sitt fagfelt.

Representanten Lønning ber om begrunnelse
for min uttalelse om at det kan ta flere år før
høgskoler kan bli universitet dersom Mjøs-utvalgets
kriterier legges til grunn.

Det er tre statlige høgskoler som
i dag har adgang til å tildele doktorgrad, men de har bare
doktorgradsutdanning på ett eller to fagområder.
Det tar tid å bygge det faglige fundament for forskerutdanning,
og det koster penger å finansiere doktorgradsprogrammer.
Regjeringen foreslår også at det skal gjøres
behovsvurdering før nye doktorgradsløp godkjennes.
Selve godkjenningen skal bygge på en sakkyndig vurdering
som nødvendigvis må ta tid. Dette er bakgrunnen
for mitt anslag om at det kan ta fem til ti år før
nye institusjoner kan få universitetsbetegnelse i Norge
dersom Mjøs-utvalgets modell velges.

Mjøs-utvalgets kriterier kan også bidra
til en for ensidig fokusering på doktorgradsprogrammer
på bekostning av annen fagutvikling. Det vil være
uheldig i en fase der høgskolene har viktige oppgaver når
det gjelder å forbedre yrkesrettede studieløp, å sikre
studiekvalitet for alle studentgrupper og å ha faglig fokus
på forskning og utvikling som gagner yrkesutøvelse
og regional innovasjon. Sånn sett mener jeg at den modellen
som Regjeringen har foreslått, i sterkere grad ivaretar
en helhetlig utviklingsstrategi for disse institusjonene.

  Jeg registrerer at representanten Lønning
i sitt oppfølgingsspørsmål snakker om noe
helt annet enn han gjorde i sitt primærspørsmål,
der det var snakk om hvor lang tid det vil ta før nye institusjoner
får universitetsstatus dersom tilrådingen fra
Mjøs-utvalget følges. Det at man oppretter en
uavhengig akkrediteringsinstitusjon eller uavhengig vurdering av bredden
og kvaliteten ved en institusjon før man gir rett til universitetsbetegnelsen,
vil i hvert fall ikke føre til at tiden blir noe kortere,
det har lite med det å gjøre. Tvert imot vil det
være en tidkrevende prosess, i tillegg til at institusjonen
da selvsagt først må utvikle de fire doktorgradsprogrammene
som Mjøs-utvalget krever. Når man da i tillegg
vet at Høyre i sin vurdering av Mjøs-utvalget i
et eget arbeidsutvalg som Høyre har nedsatt, sier at man skal
ha svært strenge kriterier for å bruke universitetsbetegnelsen
også dersom man velger Mjøs-utvalgets modell,
tror jeg jeg har mine ord i behold, at dette kommer til å ta
ganske mange år.

  Jeg er fullt ut med på at vi kan
ta en diskusjon om hvilke prosedyrer som skal lede fram til den
kvalitetsvurderingen som skal ligge til grunn for en eventuell universitetsbetegnelse,
for vi sier også i vår stortingsmelding at det
må ligge en kvalitetsvurdering til grunn. Men nettopp fordi
det ikke i min posisjon som utdanningsminister kommer til å bli
aktuelt å tildele noen politiske doktorgradsprogrammer,
vil dette nødvendigvis ta lang tid. Man skal utvikle det
faglige grunnlaget, man skal utvikle doktorgradsprogrammet, og man skal
ha en kvalitetsvurdering. Og med Høyres krav om strenge
kriterier også innenfor en Mjøs-modell, vil det nødvendigvis
ta mange år. Jeg frykter at det i for sterk grad vil føre
til at det innefor de institusjonene ensidig fokuseres på doktorgradsprogrammene
og ytterligere grunnforskningsmidler, føre til en spredning
av grunnforskningsmidlene, og føre til at man ikke får
den helhetlige strategien man bør ha.

Jeg aksepterer fullt ut at Høyre har
en skeptisk holdning til at Stavanger, Kristiansand og Bodø skal
få benytte universitetsbetegnelsen og ønsker strammere
kriterier for den betegnelsen enn det Regjeringen går inn
for. Det er et ryddig standpunkt, men at det ikke har noen annen effekt
enn at det kommer til å ta mange, mange år før
det skjer, kan jeg ikke se at jeg ikke har grunnlag for å si.





                

 Norges veterinærhøgskole
har et nasjonalt ansvar for utdanning av veterinærer, med spesielt
ansvar for grunnforskning og forskerutdanning på området.
Kirke-, utdannings- og forskningsdepartementet legger til grunn
at Veterinærhøgskolen løser sine oppgaver
på en fullgod måte, og vi har så langt
ikke hatt noen grunn til å tvile på at de har
gjort det.

Vi må konstatere at Norges veterinærhøgskole
for tiden har en stram økonomi. Høgskolen har
gradvis bygd opp et aktivitetsnivå som ligger over det
budsjetterte, og den er derfor kommet i en økonomisk situasjon
som har krevd en snuoperasjon. Det har imidlertid vært
en forutsetning fra departementets side at den økonomiske
snuoperasjonen ikke skal svekke utdanningen ved høgskolen.

KUF har engasjert et konsulentselskap som vurderer den økonomiske
situasjonen ved Norges veterinærhøgskole. Det
har vært nødvendig for å få oversikt
over alle sider ved høgskolens økonomi.

Jeg forutsetter at høgskolen følger
opp sitt ansvar for å gi faglig tilfredsstillende undervisning
og praksis. Departementet vil ved første anledning ta det
opp med høgskolen.

  Det er godt mulig at tilbudet i Sandnes både
er kvalitativt godt og effektivt for dem som drar nytte av det.

Vi må gjennom hvert eneste budsjett
se på hvilke bevilgninger vi foretar. Det er på den
måten vi allokerer ressursene innenfor utdanningssektoren.
For 2001 har de ulike institutt og institusjoner fått tildelt
sine budsjetter, og da er det viktig at de på den basisen
klarer å gi faglig tilfredsstillende undervisning og praksis.
I den stortingsmeldingen vi har lagt fram for ikke så lenge
siden, har jeg sagt klart at vi må ha en klar arbeidsdeling,
men samtidig et godt samarbeid mellom ulike institusjoner og institutt
i Norge. Sånn sett må vi utnytte fagmiljøene
der de er, og vi må ha spisskompetanse. Det er helt i tråd
med den tenkningen vi har, og hvis et slikt samarbeid kan gå innenfor
det, er jeg positiv til det. Men det må egentlig sektorene
langt på veg selv vurdere og klare å samarbeide
seg imellom om hvordan ressursene utnyttes.

  Jeg er overbevist om at tilbudet i Sandnes
både faglig og ikke minst i forhold til den aktiviteten
som foregår i regionen, er et nyttig tilbud. Og i forhold
til regionens attraktivitet har nok representanten Meltveit Kleppa
en større fagkompetanse enn meg. Men jeg må allikevel
si at selv om det helt sikkert er positive og gode tiltak, må institusjonene
selv vurdere hvordan de ønsker å bruke ressursene
sine innenfor en samlet ramme.

Det er en tøff periode for Norges
veterinærhøgskole. Det er en stram økonomisk
situasjon. Man har samtidig ganske store investeringsbehov for å kunne
gi et skikkelig tilbud til de studentene vi utdanner, så vi
må bruke ressursene på en god måte. Hvis
dette kan gå inn i den type tenkning, er det positivt,
men det må ligge til institusjonen å ta den type
ansvar.

