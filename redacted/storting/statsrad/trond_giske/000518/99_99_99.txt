 Jeg skal være forholdsvis kort, ikke bare fordi komiteen skal ha middag senere i kveld, men også fordi jeg føler at dette er en omkamp i forhold til det som skjedde under budsjettbehandlingen i desember i fjor.




Utlånsordningen for lærebøker er vedtatt av Stortinget i budsjettbehandlingen for 1999-2000. Jeg har ikke til hensikt å få det vedtaket revurdert. Tvert imot ønsker jeg å arbeide for at utlånsordningen bygges ut slik at den kan gjelde alle elever. Som jeg også tok opp i den utdanningspolitiske redegjørelsen, vil jeg arbeide for en fellesskole. Utlånsordningen er ett av mange virkemidler for å få det til.




Representanten Inge Lønning antyder flere mulige negative sider ved utlånsordningen i sin interpellasjon. Det fins ingen holdepunkter for at ordningen skal føre til svekket pedagogisk kvalitet. Jeg har tvert imot et håp om at også utlånsordningen vil bidra til å bevisstgjøre om lærebokens rolle i læringsarbeidet, og at lærebok- og læremiddeltilbudet blir langt mer mangfoldig og variert i framtiden. Jeg vil presisere at i tillegg til at utlånsordningen har som mål å redusere elevenes utgifter til lærebøker, legges det også opp til at den skal gi en pedagogisk 

gevinst

. Utlånsordningen har, sammen med de øvrige sentralinitierte tiltak i videregående opplæring, som målsetting å høyne kvaliteten på opplæringen, spesielt knyttet til aktiv elevdeltakelse, differensiering og bruk av ulike læremidler som verktøy og faktaressurs i læringsarbeidet. Etter min mening vil ny teknologi ha større innvirkning på læremiddelmarkedet og læremiddelutformingen enn utlånsordningen. Et mer mangfoldig læremiddeltilbud vil jeg 

ikke 

betegne som en utarming, men som en berikelse for skolene.




Spørsmålet om midlene heller burde komme vanskeligstilte elever eller familier til gode, inneholder de samme synspunktene som de som ble fremmet av Høyre og Fremskrittspartiet i budsjettbehandlingen. Gjennomføringen av stortingsvedtaket vil bygge videre på prinsippene om fellesskolen, med samme tilbud til alle elever. Ordningen med behovsprøving og særordninger for elever fra økonomisk vanskeligstilte hjem vil jeg derfor unngå.




Jeg vil selvfølgelig følge nøye med i dette arbeidet. Skulle det vise seg at ordningen ikke har den tilsiktede virkningen, vil jeg se nærmere på om det kreves forbedringer. Men jeg håper at vi en dag skal komme fram til målet, nemlig gratis skolebøker til alle i videregående skole.




Det siste kan jeg i og for seg slutte meg helhjertet til. Jeg har av og til når vi arbeider med saker, følelsen av at vi kanskje skulle sette ned en granskingskommisjon før vi starter med iverksettelsen av vedtak, istedenfor å vente til vi har overskredet budsjettet og gjort alle tabbene. I denne saken er jeg derimot ikke så bekymret for det. 




Jeg synes det er en uholdbar situasjon at foreldre og elever hver eneste høst må bruke mange tusen kroner på å kjøpe nye bøker, når man ofte kunne hatt de samme bøkene som elvene året før hadde brukt. Når jeg sier at dette vil føre til et større mangfold, tror jeg det vil utløse bruk av også andre læremidler. Jeg tror det vil føre til et større mangfold i skolen, og det er også det som ligger i læreplanene, at det skal være læreplanene som er styrende, og ikke læreboken. 




Representanten Lønning etterlyser retningslinjene. Jeg kan informere representanten om at retningslinjene for bruken av de 100 mill. kr som Stortinget har bevilget til bøker i videregående skole, for lengst er sendt ut til skoleeierne – til fylkeskommunen. Der har vi lagt til grunn at det er elevene i VK I og VK II som skal prioriteres. Man skal også prioritere bøker i felles allmenne fag, fordi det vil nå flest mulig elever, og sørge for at det både er yrkesskoleelever og elever på allmenne studieretninger som skal nyte godt av det. Grunnen til at vi har valgt å prioritere VK I og VK II-elevene, er at flest mulig da vil nyte godt av ordningen. Hvis vi hadde begynt med den på grunnkurs, hadde vi hatt to kull som ikke hadde fått nyte godt av ordningen. Hvis vi begynner høyt oppe i årskullene, vokser på en måte elevene inn i ordningen, og dermed får flere nyte godt av den. 




Målsettingen vår er at man skal prioritere bøker med antatt lang levetid, og også at man skal ha størst mulig besparelse for elevene i form av kostnader. På den måten tror jeg vi får en mer rettferdig skole. Vi kommer nærmere målet om lik rett til utdanning for alle, og det er det som ligger til grunn for dette forslaget. Og denne saken har, som representanten Lønning riktig sa, vært en kampsak for undertegnede i lang tid.




Øyvind Korsberg hadde her overtatt presidentplassen. 




 Både høsten 1997 og høsten 1998 foreslo Arbeiderpartiet første trinn i en gratis utlånsordning for skolebøker i videregående skole. Da fikk vi ikke støtte fra andre partier enn SV i stortingssalen, på tross av at i hvert fall undertegnede mange ganger i løpet av valgkampen 1997 møtte representanter, særlig fra sentrumspartiene, som var sterke tilhengere av enten en utlånsordning eller en stipendordning. Høsten 1999 lyktes det oss endelig å få en enighet, sentrumspartiene ble heldigvis med oss på det som Lyngstad karakteriserer som en velferdsreform, men som jeg også mener er en skolereform. Og for bare å ha sagt det: Det at det er en velferdsreform, gjør det vel ikke mer beundringsverdig å gå imot den, som Høyre gjør. Det er greit nok at de mener at det er en dårlig skolereform, men hvis de innrømmer at det er en god velferdsreform, burde det være en begrunnelse for å gå for den, ikke for å gå imot den. Men Høyres historie tatt i betraktning er det selvsagt en viss konsistens i å gå imot hvis det er en velferdsreform.




Vi har laget noen retningslinjer for hvordan det skal være. Det er i overensstemmelse med den debatten som var i Stortinget. Selvsagt kunne kanskje andre statsråder fra andre partier laget andre retningslinjer, men mitt mål var at man skulle nå flest mulig elever, at det skulle komme flest mulig til gode, og at en skulle spare mest mulig penger på det, og at man også skulle satse på bøker som har en viss varighet. Derfor prioriterte vi VK I og VK II for, som jeg sa i mitt forrige innlegg, å nå flest mulig elever, at det ikke på en måte skulle bli som reformer ofte blir, at det er et årskull som liksom får det positive hvert eneste år, men at det også skulle komme flest mulig av dem som allerede var i skolen i dag, til gode. 




Jeg kan ikke helt henge med på representanten Tingelstads argument om at det blir urettferdig for yrkeselevene fordi de ikke har så mange lærebøker. Det at yrkeselevene ikke bruker mange tusen kroner på bøker, gjør det ikke mindre rettferdig å gi gratis skolebøker til dem som faktisk bruker mange tusen kroner på lærebøker. Det vi i så fall burde ha sett på i forhold til yrkeselevene, er dem som har store utstyrsutgifter. Det tror jeg heller er en relevant problemstilling i forhold til yrkeselevene på VK II, i hvert fall i enkelte fag, men VK II-elevene på allmenne studieretninger bør også få den muligheten som gratis skolebøker innebærer.




Hva som skjer i budsjettet for neste år, skal jeg ikke stå her og verken love eller spekulere i. Det får vi se når budsjettet legges fram. Mitt mål er i hvert fall å fortsette opptrappingen av gratis skolebøker, slik at vi en dag kan gi den rettferdige velferdsreformen, og etter mitt syn også skolereformen, en god framtid, slik at alle kan få lik rett til utdanning.




 Jeg er enig i representanten Reikvams beskrivelse av at lærebøkene fortsatt er det viktigste grunnlaget når lærerne planlegger og lager undervisningsopplegg. Jeg er også enig i at i mange tilfeller kunne lærebøkene vært utformet slik at de var med på å stimulere til økt elevmedvirkning.




I den generelle delen av læreplanen sies det på følgende måte:







«Aktive formidlere trenger gode hjelpemidler. Lærebøker og andre læremidler er vesentlig for undervisningens kvalitet. De må derfor utformes og brukes i samsvar med prinsippene i den nasjonale læreplanen.»




Det er to viktige områder i videregående opplæring som representanten Reikvam berører, det ene er lærebøkenes kvalitet, det andre er opplæringens kvalitet.




Det vi vet, er at i klasser og grupper der reell elevmedvirkning praktiseres, og hvor læreplanmålene er utgangspunktet for elevenes deltakelse i planleggingen, gjennomføringen og vurderingen av læringsarbeidet, brukes lærebøkene i stor grad som verktøy og for å innhente fakta. Det er med andre ord godt mulig å bruke dagens lærebøker sammen med andre læremidler, slik lov-, regel- og læreplanverket forutsetter.




Når det er sagt, vil jeg også gi uttrykk for at lærebøkene selvsagt kan bli både bedre og annerledes. Det vil til enhver tid være interessant å fokusere på arbeidsmåter i skolen og på lærernes og elevenes roller og ansvar. Det å starte en debatt som kan få betydning for læremiddelbruk og læremiddelutvikling i fremtiden, slik representanten Reikvam nå gjør, er meget prisverdig. Dersom godkjenningsordningen nå blir opphevet, er det en ytterligere markering av at det er læreplanene som er styrende for opplæringen, ikke lærebøkene. Det legges vekt på at skolebøker er ett av flere læremidler som skal brukes i læringsarbeidet. Med økt tilgang til og bruk av elektroniske hjelpemiddel vil valgfriheten bli større i årene framover. Det valget er i første rekke en del av lærernes profesjonelle ansvar, men det er også ønskelig at både elevene og foreldrene tar del i arbeidet. Ett fylkesting har vedtatt en prøveordning som sier at elevene selv har rett til å velge læreverk. Når elevene i en klasse eller gruppe kan delta på den måten, vil det kunne få positive pedagogiske konsekvenser. 




Den forrige regjeringen tok initiativet til å sette i gang et prosjekt om valg, vurdering og kvalitetsutvikling av lærebøker og andre læremidler i grunnskolen og videregående opplæring. Det vil jeg følge opp. Prosjektet starter om kort tid og skal foregå som en systematisk, forskningsbasert kunnskapsinnhenting. Jeg mener dette kan bidra til økt kunnskap og bevissthet om kvalitetskriterier og prosedyrer i forbindelse med utvikling, valg og bruk av læremidler.




I budsjettforliket mellom Arbeiderpartiet og den forrige regjeringen ble det – som vi var inne på i forrige interpellasjonsdebatt – satt av 100 mill. kr til en utlånsordning for lærebøker i videregående opplæring. I tillegg til at elevers utgifter til lærebøker reduseres betydelig, legges det opp til at lærere og elever bevisstgjøres om lærebokens rolle i læringsarbeidet.




Det er mitt håp at bl.a. disse tiltakene vil føre til et mer mangfoldig valg av læremidler. Det vil igjen kunne føre til at lærebokforlag og lærebokforfattere utvikler andre typer læremidler. Tematiske lærebøker vil, slik jeg ser det, være en naturlig del av et slikt mangfold. Det nye læringssenteret vil også få oppgaver knyttet til at skolene i større grad skal ta i bruk nye og andre typer læremidler.




Jeg er imidlertid overbevist om at det skal mer til enn å endre lærebøkene for at aktiv elevdeltakelse skal bli en del av skolens hverdag. Vi må fortsette satsingen på en bredere front enn som så. Som en del av det arbeidet er det igangsatt et treårig prosjekt, «Differensiering og tilrettelegging i videregående opplæring». Målet er å bidra til at opplæringen i størst mulig grad er tilpasset den enkelte elevs forutsetninger og behov. I dette og en rekke andre sentralinitierte tiltak er målsettingen å høyne kvaliteten på opplæringen, spesielt knyttet til differensiering, aktiv elevdeltakelse og bruk av ulike læremidler som verktøy og faktaressurs i læringsarbeidet.




I tillegg planlegger departementet og Elevorganisasjonen en felles konferanse om elevmedvirkning og elevinnflytelse. Konferansen legger opp til å motivere og skolere elever, lærere, skoleledere og skoleeiere til å utnytte og ta i bruk det handlingsrommet som rammer og regelverk gir.




Som representanten Reikvam forstår, er jeg svært opptatt av å videreutvikle kvaliteten i videregående opplæring, også gjennom å stimulere til bevisst bruk av læremidler, der lærebøker er én av flere typer læremidler. Læreplanene skal alltid være styrende for opplæringen. 




 Jeg tror ikke det er så veldig stor uenighet mellom interpellanten og statsråden i denne saken. Når interpellanten sier at det nesten ville vært en fordel om lærebøkene aldri var klare til skolestart, er det kanskje å gå litt langt. Men bevisstgjøringen om at det er læreplanen og innholdet der som skal være styrende, bevisstgjøringen om at det er elevene som skal ta del i planleggingen av undervisningen, og bevisstgjøringen om at det er målene for undervisningen og ikke læreboken som er det styrende redskap, deler jeg fullt ut. 




Hvordan og hvor fort vi klarer å få til en slik utvikling og videreføre den utviklingen som allerede er i gang, kan ikke jeg si her og nå, men jeg vil i hvert fall gjøre mitt ytterste for å utvikle og være med på å få det til å bli en realitet. Den teknologiske utviklingen gir jo enorme muligheter for å innhente informasjon, både faktainformasjon, sammenhenger og ulike synspunkter på ulike spørsmålsstillinger, som kanskje aldri noen generasjon har opplevd før. Og hvis man ser hvordan unge mennesker håndterer data og informasjonsteknologi, Internett, må vel mange voksne nærmest stille seg i skammekroken i forhold til den kunnskapen som ungdommen har om bruk av en slik teknologi. 




Hvis vi kan legge til rette for at den teknologien kan brukes aktivt i skolehverdagen, vil det gi enorme muligheter for å oppnå akkurat det som interpellanten er opptatt av. Så jeg tror at dette kommer til å bli en meget god utvikling for skolen. Det vil understreke og legge til rette for at læreplanens generelle del kan bli en virkelighet, at vi skal utvikle det skapende, det selvstendige, det kritiske mennesket som er i stand til å innhente ulike opplysninger og ulike synspunkter, vurdere dem kritisk og behandle dem i sin egen læring. Så jeg tror denne debatten bare er starten på en meget viktig og omfattende prosess for å realisere det målet.




 Jeg skal heller ikke bidra til å gjøre denne debatten noe lengre, særlig tatt i betraktning at jeg er siste taler. Det gjenstår bare å si at jeg tror det er en forholdsvis bred enighet om det som er læreplanenes mål, nemlig å utvikle alternative læremidler. 




Det var sikkert mange som trakk et lettelsens sukk da representanten Reikvam klargjorde at han ikke var prinsipielt imot læreboka, men at han ønsket andre lærebøker og en utvikling av læreboka som redskap. Jeg tror at vi med det utgangspunktet har et bra grunnlag for å jobbe videre med det som er vårt felles mål.




Det gjenstår vel egentlig bare å ønske komiteen god middag; den begynner om 10 minutter, langt unna her, så jeg er glad for at debatten nå er ferdig.




