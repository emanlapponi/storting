  Det er Kirke-, utdannings- og forskningsdepartementet
som fastsetter forskriftene for Statens lånekasse for utdanning.
For å få støtte fra Lånekassen
til studier i utlandet har departementet fastsatt at studenten må fylle
de vilkårene som er satt for opptak til høgre
utdanning i Norge. For de fleste studier betyr det at studenten
må ha generell studiekompetanse. Dersom det ikke er krav
om generell studiekompetanse for opptak til en utdanning i Norge,
vil man heller ikke stille krav om dette for å gi støtte
til tilsvarende utdanning i utlandet. Bestemmelsen er først
og fremst aktuell for kunstutdanninger, som gir opptak ut fra prøver
o.l.

Begrunnelsen for regelen er at man ikke ser
det som ønskelig å gi støtte til studier
i utlandet til søkere som ikke er kvalifisert for opptak
til høgre utdanning i Norge. Om man bare skulle stille
krav om studieplass for å gi støtte til utdanning
i utlandet, ville man få situasjoner hvor ungdom som har
avbrutt eller strøket i videregående opplæring,
kan fortsette sin utdanning i utlandet, men ikke i Norge. Etter
min mening vil det være inkonsekvent å nekte en
ungdom opptak til et universitet eller en høgskole i Norge,
og samtidig gi vedkommende anledning til å ta høgre
utdanning i utlandet med støtte fra Norge.

På spørsmålet om
jeg vil endre praksisen, blir mitt svar at jeg ikke ser det som
aktuelt. I den utstrekning vi krever generell studiekompetanse for
opptak i Norge, mener jeg at vi må opprettholde dette kravet
også for støtte til studier i utlandet.

Derimot vil jeg se på reglene for
støtte til studier i utlandet i forhold til den muligheten
vi nå har åpnet for i Norge, med opptak på grunnlag
av realkompetanse. Dette gjelder søkere over 25 år
som ikke fyller de formelle kvalifikasjonene, men som et universitet
eller høgskole i Norge likevel anser som kvalifisert til
et studium.

  Jeg tror ikke uenigheten mellom representanten
Engebretsen og meg er så stor. 

Det er jo selvsagt mulig for enhver som kommer
inn på en utdanning i utlandet, å gjennomføre
den. Spørsmålet her dreier seg jo om hvorvidt
Statens lånekasse skal gi støtte eller ikke, og
det er der vi mener at praktiseringen av regelverket for støtte
til den enkelte student må være lik, uavhengig
av om selve utdanningen foregår i Norge eller i utlandet.
Vi må ha de samme reglene for kompetanse når det
gjelder den type støtte fra Lånekassen, sånn at
vi ikke får en forskjellsbehandling av innenlands- og utenlandsstudenter.

Det er klart at hele prosjektet med realkompetanse
jo åpner dører til høgre utdanning for
nye grupper, kanskje også for mulig utenlandsopphold i
den sammenhengen. Vi har ikke fått kikket godt nok ennå på hvilke
konsekvenser det eventuelt vil få. Det er til sjuende og
sist den enkelte institusjon, også utenlandske, som må vurdere opptak
på realkompetansegrunnlag. Men en del av det arbeidet blir å se
også på studiefinansieringsordningen.





                

 Som representanten Reikvam påpeker,
er urmakerfaget organisert som særløp. Det betyr
at de som ønsker å bli urmakere, først
går Grunnkurs mekaniske fag og deretter tegner lærekontrakt
med en urmakerbedrift allerede fra 2. opplæringsår.
Det er en organisering bransjen selv har ønsket fordi de
har vurdert at faget er bedre egnet for opplæring i bedrift
enn i skole. Det blir derfor et paradoks når det i ettertid
etableres et eget skoletilbud på VKI-nivået for
dette faget, slik det er gjort ved Tinius Olsens skole. For tiden
er det 27 registrerte lærekontrakter i urmakerfaget, fire
av dem ble inngått høsten 2000. Det viser at det
er en god aktivitet i faget, noe jeg er opptatt av at det skal være
i alle små håndverksfag.

Særløpsordningen innebærer
at lærebedriften har ansvaret for opplæringen
fra 2. opplæringsår, og bedriftene får
tilskudd til å drive opplæringen i sin helhet
fra det tidspunktet. Læreplanverket gir stor grad av frihet
til å organisere opplæringen på ulike
måter, også slik at teori og praksis integreres.

Etter innføringen av Reform 94 har
Tinius Olsens skole, i nært samarbeid med urmakerbransjen,
etablert et opplæringstilbud for urmakerfaget. Tilbudet
er organisert som et fullt VKI-kurs, med stort omfang av både
studieretningsfag og felles allmenne fag. I og med at det tegnes lærekontrakt
allerede etter første opplæringsår, er
det bedriftene som må dekke dette tilbudet for lærlingene.
Etter de signalene jeg har fått fra Buskerud fylkeskommune, har
det vært uenighet mellom bransjen og fylkeskommunen om
lærlingene har elevstatus og derved kan finansieres over
gjesteelevsordningen. Flere fylkeskommuner er skeptiske til at lærlingene
må sendes til Kongsberg for å ta en så omfattende
del av opplæringen, inklusive felles allmennfag, som fylkene
selv kan tilby lærlingene. Det er bakgrunnen for at Buskerud
fylkeskommune ønsker å trappe ned sin aktivitet
ved skolen.

Som en følge av Stortingets anmodning
om å foreta nødvendige endringer i tilbudsstrukturen,
er partene ved opplæringsrådene og Rådet
for fagopplæring i arbeidslivet i ferd med å vurdere
forenkling av tilbudsstrukturen. I det arbeidet er det også naturlig å vurdere
organiseringen av særløpsfagene. Det er et arbeid
partene holder på med, og jeg ønsker ikke å foregripe
denne prosessen med å foreslå spesielle løsninger,
verken for enkelte fag eller for Tinius Olsens skole, før
jeg vet hva partene vil konkludere med.

 Jeg viser til mitt første svar, hvor
jeg sa at partene ved opplæringsrådene og Rådet
for fagopplæring i arbeidslivet er i ferd med å gå igjennom tilbudsstrukturen.
Jeg synes det er unaturlig for meg å skulle foregripe det
arbeidet ved å løfte opp enkelte fag eller enkelte
kurs, og så lage spesialløsninger. I og med at
man her har en lærekontrakt allerede fra 2. opplæringsår,
er jeg svært usikker på om premisset i representanten Reikvams
spørsmål, nemlig at man må til Danmark
for å få fagopplæring i faget, er riktig.
Jeg vil tro at det skal være fullt mulig å finne
løsninger i Norge selv om man velger en annen organiseringsform.

Når gjennomgangen er ferdig, vil det
være naturlig også for departementet og meg å gå inn
i det materialet. Men vi vil altså avvente det før
vi griper til konkrete handlinger.

 Det er selvsagt de fylkeskommunene som har
de 27 elevene eller lærlingene med lærekontrakt
som står ansvarlig for å sørge for at
de får det tilbudet de skal ha innenfor det studieløpet
som de har valgt, og som de har rett til å få gjennomført.
Hvordan disse fylkeskommunene da ønsker å organisere
det, om de ønsker å bruke et felles tilbud på Kongsberg
eller om de ønsker å gjennomføre det
på andre måter, må fylkeskommunene finne
ut av selv. 

Men i den grad departementet kan være
en katalysator for samarbeid, eller at fylkeskommunen ønsker å bruke departementet
som en støtte for å finne gode løsninger, skal
vi selvsagt være villige til å stille opp.





                

  Det er et grunnleggende prinsipp i kirkeloven,
som trådte i kraft i 1997, at befolkningen skal ha tilgang
til gudstjenester og øvrig kirkelig betjening i den menigheten
de bor. Loven fastslår uttrykkelig at kommunen har plikt
til å dekke utgifter til drift og vedlikehold av kirken,
og at denne utgiftsdekningen nettopp skal gi grunnlag for bl.a.
at soknene kan holde de gudstjenester biskopen forordner, og at
nødvendige kirkelige handlinger kan ytes. 

Det er det kirkelige fellesråd i kommunen
som forvalter kirkebudsjettet. Loven fastslår at forordnede
gudstjenester skal kunne holdes, og at folk må få døpt
sine barn, få giftet seg og få holdt gravferd
for sine døde. Kommunen og Kirkelig Fellesråd
må sørge for at disse lovpålagte oppgavene
blir utført.

Som statsråd er jeg imidlertid ikke
generelt overordnet verken den enkelte kommune eller Kirkelig Fellesråd,
og vil derfor ikke gi noen instruks om hvordan den konkrete situasjonen
som har oppstått i Trondheim, skal løses. Dersom
medlemmer av kommunestyret i Trondheim skulle mene at et budsjett
i kommunen ikke er tilstrekkelig til å oppfylle de lovpålagte
oppgavene, har man selvsagt de normale mulighetene til å få lovligheten av
vedtaket prøvd av fylkesmannen. Det gjelder selvsagt for
alle kommuner i situasjoner hvor man mener at budsjettet ikke følger
lovpålagte oppgaver.

  Det er selvsagt slik at Nidarosdomen
har en helt spesiell plass ikke bare i Den norske kirke, men i Norge
som helhet. Det er bl.a. derfor vi har lagt fram en stortingsmelding
som nå ligger til behandling i Stortinget, hvor vi foreslår
at en del restaureringsarbeider i Nidarosdomen kan dekkes av Opplysningsvesenets
fond. Vi har likevel valgt en organisering hvor domkirken er en
menighet organisert under Kirkelig Fellesråd og kommunens
kirkelige ansvar, og det skal vi beholde. Det skal ikke være
slik at staten ved Kirkedepartementet tar over driften av Nidarosdomen.

Når det gjelder det konkrete budsjettet
i Trondheim, har det både positive og negative sider, og
som kirkestatsråd ønsker jeg at enhver
kommune prioriterer bevilgninger til kirkelige formål.
Men jeg er heller ikke uenig i den prioriteringen som Trondheim
har gjort, i forhold til å gi lavere satser på barnehage
og skole eller bygge ut barnehage og sykehjem fortere enn det som
mindretallet i Trondheim kommune stod for. Enhver kommune må gjøre
sine prioriteringer, men de lovpålagte oppgavene må gjennomføres.

  Nå er det viktig at vi ikke blander
sammen ulike ting. De 35 prestestillingene som kom inn i budsjettet
for 2001, som er bortimot historiens – i hvert fall etterkrigshistoriens – største økning
i antall prestestillinger i ett års budsjett, skal legges
inn under de enkelte bispedømmekontorene og kan brukes
der til tjeneste i bispedømmet slik man finner det formålstjenlig. Så jeg
er helt overbevist om at det vil gå i orden.

Når det så gjelder budsjettet
i Trondheim, har selvsagt det ingen verdens ting med Trondheim som
kirkehovedstad å gjøre. Det er en helt annen prosess
som må til dersom man skal ha Trondheim som kirkehovedstad.
Jeg vil gå ut fra at det vil være en prosess som
de ulike kirkelige råd må ta stilling til. Å ønske å ha
Trondheim som en kirkehovedstad tror jeg har lite å gjøre
med bevilgningene i Trondheim kommune til det kirkelige arbeid.

Jeg vil til slutt si at det er klart at hvis
en har en fast ramme innenfor et budsjett i en kommune, så må det være
tilstrekkelig til å dekke lovpålagte oppgaver.
Men Kirkelig Fellesråd som da skal bruke det budsjettet,
må også sørge for at de lovpålagte
oppgavene går foran andre oppgaver i prioriteringen av
de pengene.

