 Det er bare å konstatere at om disse spørsmålene hersker det bred enighet i stortingssalen. Vi ønsker en toppidrettsatsing, og vi ønsker at de toppidrettsutøverne vi har, skal få livet sitt best mulig tilrettelagt både under sin toppidrettsaktivitet og etterpå.




Heldigvis er jeg veldig trygg på at idretten selv deler disse målsettingene, og heldigvis er det faktisk slik at en god tilrettelegging for studier og aktivitet ved siden av toppidretten ikke svekker toppidrettsprestasjonene, men faktisk styrker dem. Det gir større trygghet for utøverne, og det gir bedre konsentrasjon for den som driver med idrett, at man også har annet å jobbe med ved siden av. Jeg er overbevist om at Olympiatoppen og NIF skjønner problemstillingene, og at de vil være viktige samarbeidspartnere for oss når det gjelder å sørge for at utdanningsinstitusjonene legger til rette for det.




Jeg er også helt trygg på at Kunnskapsdepartementets statsråder også deler disse målsettingene og vil bidra så langt som råd er for å legge til rette for at utdanningsinstitusjonene faktisk gjør det vi har som målsetting.




Når det gjelder dimensjoneringen av videregående utdanning i ulike kategorier, tror jeg jeg skal overlate det til en annen statsråd. Det får han svare for og diskutere i budsjettsammenheng og andre sammenhenger hvor Stortinget diskuterer videregående utdanning.




Det er også tatt opp andre spørsmål som gjelder den hele idrettsutøveren, som toppidretten er opptatt av. Spiseforstyrrelser er en slik viktig sak. Det er klart at hvis den type problemstillinger dukker opp, rammer det toppidretten på en måte vi ikke ønsker, og det gjør heller ikke at toppidrettsutøverne presterer maksimalt. Dette må tas på alvor. Her har vi også en satsing innenfor toppidretten, og vi har dyktige fagfolk.




Det er et godt grunnlag for en idrettssatsing, også for toppidretten, at dette er målsettinger som deles av et samlet storting.




