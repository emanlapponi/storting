  Studentutveksling er en viktig del av internasjonaliseringsarbeidet
ved våre universiteter og høgskoler. Internasjonalt
samarbeid gir gjensidig læring og dermed faglig utvikling
og kvalitetsheving.

Departementet ønsker å stimulere
til økt utdanningssamarbeid i regi av programmer som Nordplus,
Sokrates og Leonardo da Vinci, som er godt tilrettelagt og er rimelige
for de involverte studentene. Norge investerer, især for
EU-programmenes del, store midler i selve programdeltakelsen og
gir en gunstig finansieringsordning fra Statens lånekasse.

Norge har et høyt kostnadsnivå,
et lite utbredt språk og få studietilbud på engelsk.
Det gir store utfordringer når det gjelder å tiltrekke
utenlandske studenter. Statistikken over Erasmus-studenter viser
imidlertid at det nytter. I studieåret 1993-94 utgjorde
innreisende studenter under halvparten av antall utreisende, 365
inn og 784 ut. I 1998-99 hadde andelen av innreisende steget til
90 pst., 983 inn og 1101 ut. Dette er fortsatt langt lavere
enn ønskelig.

Departementet har nylig bevilget midler til
et prosjekt for å få flere Erasmus-studenter til
Norge. Prosjektet drives av Senter for internasjonalt universitetssamarbeid
og består av tre deler:

1.		etablering av et nettverk av studentpromotorer – dvs. å få studenter
som har vært i Norge på utvekslingsopphold, til å reklamere
for Norge som studieland

2.		utveksling av informasjons- og rekrutteringsmateriell

3.		utvikling av tilbud om norskopplæring på Internett, spesielt
rettet mot studenter som kommer på korttidsopphold

Senteret har også fått midler
for å utvikle en portal, et nettsted, med samarbeidsverktøy
for internasjonalt prosjektarbeid. Målgruppen er koordinatorer
for internasjonale utdanningsprosjekter generelt, og portalen kan
bli et nyttig hjelpemiddel for å legge til rette for internasjonalt arbeid
ved skoler, høgskoler og universiteter.

Jeg vil ellers understreke at internasjonalt
samarbeid primært er universitetenes og høgskolenes
eget ansvar og forankret i selve institusjonen. Bare på denne
måten vil både kvalitet og innhold i utvekslingsoppholdene
for studenter og ansatte kunne sikres.

Gjennom tildelingsbrev og styringsdialogen
vil departementet arbeide for at institusjonene setter seg mer ambisiøse
mål enn hittil og prioriterer utvekslingsarbeidet internt.
Departementet har også skjerpet kravene til rapportering
om student- og lærerutvekslinger ved universitetene og
høgskolene, og vi følger opp institusjonenes arbeid
med internasjonalisering løpende.

Det er et langsiktig mål slik det
er formulert hittil, at kandidatene ved norske læresteder
har tatt minst ett semester ved utenlandske læresteder.
Jeg mener at forholdene nå ligger godt til rette for at
universitetene og høgskolene kan øke studentutvekslingen
vesentlig. Da må både de internasjonale programmene
og bilaterale avtaler mellom institusjoner brukes mer aktivt.

Jeg vil for øvrig i den kommende stortingsmeldingen om
høyere utdanning og studiefinansiering drøfte
tiltak for å fremme internasjonalisering på bakgrunn
av innstillingene fra Aamodt-utvalget og Mjøs-utvalget.

Lodve Solholm hadde
her teke over presidentplassen.

  Jeg er helt enig i beskrivelsen av at situasjonen
i dag er altfor dårlig. Langt flere studenter bør
få anledning til å ta deler av studiet sitt i
utlandet. Vi har veldig gode ordninger for dem som ønsker å ta 

hele 

studiet i utlandet, men hvis man
er student ved en norsk institusjon og ønsker å ha
en utvekslingsordning, er mulighetene mindre.

Jeg tror at det som vi allerede har varslet
at vi vil foreslå i den kommende stortingsmeldingen, nemlig
at vi går over til et 3+2-system i gradsstrukturen
vår i Norge, kan være et bidrag til at det blir
lettere å ta deler av utdanningen sin i utlandet, og at
det studieoppholdet man har i utlandet, lettere kan tilpasses i
en norsk grad.

Jeg vil ikke fastslå noe konkret årstall
for når vi vil nå målet om at 50 pst.
av studentene skal ta deler av studiet i utlandet, men jeg skal
love representanten Lønning at vi vil komme tilbake med
konkrete og gode forslag i den stortingsmeldingen som kommer i mars.

 Jeg skal ikke gå konkret inn på hvilke
forslag vi kommer med, men jeg er helt enig i at vi må stille
større krav til institusjonene. Jeg tror også studentene
selv belønner institusjonene hvis de er flinke til å gi
gode internasjonale program. 

Jeg tror at gradsstruktur vil være
viktig for å få en større kompatibilitet
mellom de norske gradene og internasjonale grader. I tillegg tror
jeg institusjonene i samarbeid med departementet må se
på hvordan f.eks. semester- og termininndelingen
er tilpasset opphold i utlandet, slik at man kan ta deler av studiet
sitt utenlands uten å tape progresjon i det studieløpet
som man er inne i hjemme.

Alle disse spørsmålene vil
vi få rikelig anledning til å debattere utover
våren når stortingsmeldingen kommer, og den diskusjonen
fører forhåpentligvis fram til et resultat i løpet
av vårsesjonen.





                

  Den saken som representanten Korsberg tar
opp, kjenner jeg kun fra omtale i media. Biskopen har ikke rapportert
saken til departementet. Det har han heller ikke hatt noen grunn
til, da jeg som statsråd vanskelig kan stå konstitusjonelt
ansvarlig for det de mer enn 1 300 valgte menighetsråd
rundt om i landet måtte foreta seg.

Spørsmålet gir meg likevel
anledning til å understreke et viktig prinsipp i Den norske
kirke. Det er prinsippet om at menighetsråd og prester
ikke står i et over- eller underordnet forhold til hverandre.
Et menighetsråd har følgelig ingen instruksjonsmyndighet
i forhold til en sokneprest. Denne konkrete saken viser
etter mitt skjønn at dette er et prinsipp som det bør
holdes fast ved.

  Det finnes ikke et eneste menighetsråd
i Norge som kan instruere en eneste prest om hvordan det sosiale
livet skal organiseres. Som jeg sa, prester og menighetsråd
står ikke i et over- eller underordnet forhold til hverandre,
og således er det generelle svaret selvsagt også gjeldende
i dette tilfellet. Det skal ikke være slik at et menighetsråd
skal kunne nekte en prest å ha et sosialt liv, som spørsmålsstilleren
anser som normalt i samfunnet, i og for seg heller ikke et sosialt
liv som er annerledes enn det som er – jeg vet ikke hva
representanten legger i begrepet – normalt i samfunnet.
Det vil således åpenbart være slik at
en prest ikke skal kunne mobbes ut av sin jobb, uansett hvilket
menighetsråd man forholder seg til. 

Men som sagt, denne konkrete saken ligger ikke
på mitt bord og hører heller ikke hjemme der.

  Jeg mener at lovverket i dag sier helt klart
at man ikke kan instruere en sokneprest i forhold til hans eller
hennes sosiale liv. At enkelte menighetsråd kommer i konflikt
med sin lokale sokneprest, skjer vel fra tid til annen. Jeg er ikke
så sikker på om lovverket kan forhindre det. Og
jeg vet at Den norske kirke jobber systematisk med konflikthåndtering
og arbeidsmiljøinnsats for å sørge for
at den enkelte sokneprest har gode arbeidsforhold. 

Så jeg tror at hver enkelt sak må løses
individuelt. Jeg tror ikke det her er en lov som skal til, her tror
jeg litt sunn fornuft også kan hjelpe ganske betraktelig.





                

