  Utnevnelsen er foretatt. Vi utnevnte ny domprost
i Bergen i statsråd fredag 27. april. 

  Problemet som representanten Lønning
viser til, er løst. Vi har tilsatt ny domprost i Bergen,
så det er ikke noe problem.

Når det gjelder spørsmålet
om kirkeordning, er jeg klar over at Høyre har et annet
syn enn Arbeiderpartiet på det. Om det hadde tatt lengre
eller kortere tid å utnevne en i den type stilling med
en annen ordning, kommer helt an på hvilke alternative
ordninger man har for den type utnevning. Det har gått
fire måneder. Men det er ikke slik at det er noen automatikk
i at en biskops innstilling til ny domprost automatisk blir fulgt
i statsråd. Det skal foretas en behandling. Vi begynte
med den etter nyttår, og så foretok vi utnevningen
nå like over påske. Så jeg synes saken
er løst til det beste.

  Som sagt; selv om en biskop har kommet med
et forslag, så skal det foretas en vurdering. Det var ulike
synspunkter fra ulike kirkelige organer også i bispedømmet,
så vi måtte foreta en vurdering. Uansett innstilling
så er det statsråd som foretar utnevningen og
står ansvarlig for den. Så det å si at
saken er ukontroversiell, får stå for representanten
Lønnings regning. Jeg kan også si at den var ikke
spesielt kontroversiell for vårt vedkommende heller, men
at det ble foretatt en vurdering, det ble det. 

Hvorvidt kravet i Grunnloven til antall regjeringsmedlemmer
som er medlem av statskirken, skal bestå, hører nært
sammen med stat/kirke-problematikken. Jeg vet at Høyre
har et annet syn. Men når vi trenger å ha et kirkestatsråd,
har vi godt monn i Regjeringen til å få til det,
så det er ikke noe problem å få samlet
statsrådene til kirkestatsråd.





                

  Ved behandlingen av budsjettproposisjonen
for 1999 gav Stortinget sin tilslutning til forslag om at institusjoner
under lov om universiteter og høgskoler skal kunne ta egenandeler
av kursdeltakere for studier, jf. Budsjett-innst. S. nr. 12 for
1998-99. Stortinget gav samtidig Kirke-, utdannings- og forskningsdepartementet
fullmakt til å gi nærmere retningslinjer. På bakgrunn
av dette fastsatte Kirke-, utdannings- og forskningsdepartementet
retningslinjer for egenbetaling i rundskriv F-006-00.

Spørsmålet om egenbetaling
har som underliggende premiss at norsk høyere offentlig
utdanning normalt skal være gratis. I innstillingen til
kompetansereformen ble dette slått fast som et generelt
prinsipp, og det ble forutsatt at det ikke skal tas egenbetaling
av f.eks. voksne som benytter seg av utdanningstilbud rettet mot
utdanningssøkende generelt.

I reglementet for egenbetaling er det bare
adgang til å ta egenbetaling for studietilbud utenom grunnbevilgning og
fastsatt måltall for institusjonens virksomhet. Det er følgelig
en rekke kursopplegg og desentraliserte studietilbud som
tilbys gratis fordi det er rom for dette innenfor tildelt budsjettramme
og måltallet knyttet til denne. Det er en klar forutsetning
at adgangen til å tilby studier mot egenbetaling praktiseres
på en måte som ikke går på bekostning
av institusjonenes utdanningstilbud rettet inn mot studenter som
får sin førstegangsutdanning, eller universiteter
og høgskolers tradisjonelle forpliktelser når det
gjelder forskning og undervisning.

De kurstilbudene ved Universitetet i Bergen
som Rolf Reikvam viser til, er studietilbud på deltid beregnet
på yrkesaktive. Kursene i medievitenskap og kunsthistorie er
klart differensiert fra de ordinære grunnfagsstudiene ved
Universitetet i Bergen, både når det gjelder studieopplegg
og målgruppe. 10-vekttallskurset i helseøkonomi er
et kurs spesielt tilrettelagt for profesjonsutdannet helsepersonell
og ansatte i helsevesenet ellers.

Disse kurstilbudene er ikke finansiert over
Universitetets grunnbevilgninger, men gjennom studieavgifter.

Etter mitt syn er det bra at de offentlige
lærestedene viser evne til å ta i bruk nye nettbaserte
undervisningsformer, og at tilbudene differensieres. Slik jeg ser
det, er dette et vellykket eksempel på at Universitetet
i Bergen og andre statlige utdanningsinstitusjoner ivaretar de nye oppgaver
og utfordringer innenfor etter- og videreutdanning, innenfor de
rammer Stortinget og Kirke-, utdannings- og forskningsdepartementet
har gitt.

  Det som Stortinget og deretter Kirke-, utdannings-
og forskningsdepartementet har slått fast, er at norsk
høyere offentlig utdanning normalt skal være gratis.
Dette ble – som representanten Reikvam sier – slått
fast som et generelt prinsipp i forbindelse med behandlingen av
kompetansereformen. Det skal ikke tas egenbetaling av f.eks. voksne
som tar et utdanningstilbud rettet mot utdanningssøkende
generelt. 

Men det er altså åpnet for
adgang til å ta egenbetaling for spesielle studietilbud.
Forutsetningen er at det er studietilbud utenom grunnbevilgning
og fastsatt måltall for institusjonens virksomhet. Det
skal være helt spesielle kursopplegg som ikke er finansiert
innenfor universitetets normale drift. Ifølge den informasjonen
som vi sitter inne med i forhold til de konkrete kursene som representanten
Reikvam spør om, er de innenfor dette regelverket. 

Da gjenstår to diskusjoner. Enten
kan vi diskutere om regelverket er galt, og at det da burde vært
forandret. Det prinsippet har Stortinget sluttet seg til. Men så har
vi det konkrete, om disse kursene er innenfor regelverket. Jeg er åpen
for at hvis man finner kurs som brukes galt, må det rettes
på.

  Nei, jeg ser ikke at det er noen konflikt
mellom det som Stortinget sa i innstillingen til kompetansereformen,
og det som står i det budsjettvedtaket som jeg refererte
til. Begge har som underliggende prinsipp at høyere utdanning
i Norge normalt skal være gratis. Men vi har gitt institusjonene
anledning til å ta betaling for enkelte spesielle kurs,
noe som jeg tidligere har referert premissene for. Og det må selvsagt kontrolleres
at hvert enkelt kurs der man bruker denne muligheten, faktisk oppfyller
de kriteriene som er satt for bruk av denne type finansieringsordninger. 

Så kan man diskutere om all høyere
offentlig utdanning skal være gratis. I så fall
tror jeg de offentlige utdanningsinstitusjonene våre ville
bli sjanseløse i konkurranse med alle private som tilbyr
kurs på etter- og videreutdanningsmarkedet. Her må vi
klare å få til begge deler. Vi må få til
et generelt gratis offentlig utdanningstilbud for høyere
utdanning, men samtidig gi institusjonene mulighet til å gå inn
på etter- og videreutdanningsmarkedet.

