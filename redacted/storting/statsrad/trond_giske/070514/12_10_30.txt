 Det representanten Lønning sier, er rett og slett feil. Selv det sitatet han bringer til torgs for å underbygge sin egen påstand, inneholder jo ikke det han hevder. Selvsagt er § 2 en forankring av statskirkestyret, men det er også de andre paragrafene i Grunnloven som omhandler kirkestyret – § 16, § 20, § 21 og ikke minst § 4, som handler om Kongen. Ikke noe sted i rettslitteraturen, etter det vi har lett fram, finner man en omhandling om en innbyrdes orden mellom disse grunnlovsparagrafene som sier at § 2 er forankringen for de andre, og at dersom man tar bort § 2, må man nødvendigvis også ta bort § 4, § 16 osv.




I Sverige fjernet man jo nettopp denne paragrafen i 1975, men beholdt en statskirkeordning i ytterligere 25 år. Det viser i hvert fall at det i noen demokratiske vestlige land er fullt mulig å lage en grunnlov som kombinerer grunnlovsbestemmelsene på den måten som Arbeiderpartiets landsmøte gikk inn for.




Det kunne være interessant i interpellantens avslutningsinnlegg å få høre om Sverige hadde en statskirke fra 1975 til 2000, eller om 8 millioner mennesker i nabolandet levde i den forvillelse at de faktisk hadde en statskirke – mens interpellanten Lønning mener at de ikke hadde det.




Det er klart at paragrafene henger sammen. Men det er fullt mulig, som interpellanten sier, å gjøre om § 2 fra en kirkestyreparagraf til en verdiparagraf. Det får Stortinget diskutere. Der er det ulike meninger, og det er ulike meninger i Gjønnes-utvalget. Men det er altså fullt mulig å beholde de andre paragrafene selv om man fjerner § 2 om utnevnelse av kirkelige embetsmenn og om Kongens anordningsmyndighet etter Grunnlovens § 16.




Det kunne også være interessant å få høre hva som ville skje hvis Stortinget faktisk med to tredjedels flertall la den tolkningen til grunn. Ville man da havne i en situasjon hvor Høyesterett ville overprøve den forståelsen som Stortinget selv legger til grunn? Det er denne sal som vedtar Grunnloven med to tredjedels flertall, og som legger til grunn hvilken forståelse man har av de ulike paragrafene.




