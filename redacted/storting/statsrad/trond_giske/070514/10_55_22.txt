 Kultur- og kirkedepartementet ønsker at 150-årsjubileet for Knut Hamsuns fødsel markeres på en måte som reflekterer Hamsuns nasjonale og internasjonale anerkjennelse som dikter. Knut Hamsun har en viktig rolle i norsk kunstliv, og det er, som representanten påpeker, stor interesse for Hamsun, både blant folk flest, fagfolk og forskere. Å ta vare på denne interessen og påse at den litterære arven etter Hamsun forvaltes og formidles på best mulig måte, er en viktig nasjonal oppgave. Hamsuns skildringer bidrar til å gjøre ham universell og evig aktuell som forfatter.




Kultur- og kirkedepartementet har bedt Nasjonalbiblioteket om å ta ansvaret for å koordinere den offisielle jubileumsmarkeringen. Den økonomiske siden vil bli vurdert på vanlig måte i budsjettprosessen. Nasjonalbiblioteket er godt i gang med planleggingen og har avsatt ressurser til å ivareta sine oppgaver og prioriterer Hamsun i sitt utstillings- og arrangementsprogram.




Nasjonalbiblioteket har i samarbeid med Hamsun-kommunene Hamarøy, Grimstad og Lom etablert et prosjektforum for å planlegge, gjennomføre og koordinere markeringen av Hamsun. I prosjektforumet sitter i tillegg til Nasjonalbiblioteket og kommunene representanter for Hamsun-selskapet og forskningsmiljøene. Prosjektforumet vil både initiere egne prosjekter og basere sitt arbeid på å mobilisere, inspirere og informere eksisterende institusjoner og nettverk. Nasjonalbibliotekaren har bedt de respektive kommunene opprette lokale komiteer for å ta seg av lokale markeringer og gi innspill til de nasjonale.




En viktig oppgave for prosjektforumet er å legge grunnlaget for felles prosjekter og bidra til samarbeid der det er naturlig å ha felles prioriteringer. Forumet skal være en støttespiller for utvikling av tiltak som fagmiljøer og andre aktører mener det kan være behov for. Arbeidet skal rette seg mot definerte målgrupper nasjonalt og internasjonalt og særlig mot nye generasjoner.




Hovedoppmerksomheten i 150-årsjubileet for Knut Hamsuns fødsel skal være rettet mot hans litterære produksjoner og hans posisjon i norsk kulturhistorie som forfatter. Hamsun-jubileet i 2009 skal bidra til at den litterære arven etter Knut Hamsun blir tatt vare på, synliggjort og brukt aktivt. Markeringen skal ha som mål å inspirere for framtiden mer enn å være tilbakeskuende. Målsettingen med jubileumsåret er å utbre kunnskap om og engasjement rundt Hamsuns liv og forfatterskap i Norge og i utlandet. Det er spesielt viktig å gjøre Hamsun tilgjengelig for nye generasjoner og synliggjøre Hamsun som inspirator for andre forfattere og kunstnere.




Det legges opp til at mange ulike aktører skal bidra til og selv ta ansvar for at Hamsun-jubileet blir feiret. Å mobilisere eksisterende kulturorganisasjoner, institusjoner og nettverk til å organisere og gjennomføre Hamsun-prosjekter blir derfor en viktig oppgave for prosjektforumet.




Nordland fylkeskommune har vedtatt å ferdigstille det planlagte Hamsunsenteret på Hamarøy til 150-årsjubileet forutsatt at staten gir til sammen 32 mill. kr i tilskudd. Kultur- og kirkedepartementet har hittil bevilget 1 mill. kr. Jeg er klar over at det er en tilsagnsfullmakt som må på plass. Dette må imidlertid behandles på vanlig budsjettmessig måte, i forbindelse med de vanlige budsjettdokumentene Stortinget får seg forelagt fra Regjeringen. Jeg ser fram til en god markering av Hamsun-jubileet.




