 Jeg slutter meg fullt ut til interpellantens ønske om at jubileet og feiringen har en internasjonal dimensjon ved seg. Det er stor interesse for Hamsuns litterære produksjon i utlandet. Han tilbrakte tid i utlandet. Det er klart at hans forbindelser til omverdenen er en del av hans litterære produksjon og må tas fram i lyset. Han er rett og slett en av de aller fremste forfatterne Norge noensinne har fostret, og en av dem som har nådd aller lengst ut med sin litterære produksjon.




Nå er det også selvsagt slik at Hamsuns liv og engasjement i andre sammenhenger gjør at Hamsun i historiens lys fortsatt er en kontroversiell person. Det lever fortsatt mennesker i Norge som har erindringer fra Hamsuns engasjement på en måte som de den dag i dag reagerer på. Det må man ta inn over seg og ta på alvor, også når Hamsuns litterære produksjon skal feires i forbindelse med hans fødsel. Men jeg er helt sikker på at de som organiserer og står ansvarlige for jubileumsmarkeringen, kommer til å håndtere det på en aldeles utmerket måte.




Jeg håper at jubileumsmarkeringen ikke bare ser bakover, men også ser framover, skaper leselyst og leseinteresse hos nye generasjoner, gjør at man gjenoppdager kvaliteter i Hamsuns litterære verk, og gjør at nye generasjoner også ser de fantastiske skildringene og fortellingene som Hamsun gir oss. Alt dette kan også bidra til å styrke den generelle kulturpolitikken og til å komme inn i en generell ambisjon om å få Norge til å være et lesende folk også i framtida. Slik sett bidrar jubileet ikke bare til å sette oppmerksomheten om Hamsun i høysetet, men også til den generelle litterære interessen og kunnskapen i Norge.




