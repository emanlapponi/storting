Jeg har lyst til å takke interpellanten for å ha gitt både meg og Stortinget en mulighet til å belyse Hamsun-jubileet ved å få en bred debatt i Stortinget. På den måten er man faktisk med på å gjøre jubileet større og viktigere. Jeg synes det er positivt at vi får en slik debatt, som jo også synliggjør et engasjement i mange partier i forhold til Hamsuns arbeid og betydningen av det, og hvordan vi kan bidra til å skape ny informasjon og ny kunnskap og formidle den til nye generasjoner og interesserte.




Det har kommet mange gode ideer, forslag og synspunkter i denne interpellasjonsdebatten, som vi selvsagt vil ta med oss videre i arbeidet med å forberede jubileet. Jeg har lyst til å understreke at i våre kontakter med Nasjonalbiblioteket har vi sagt at det er fire likeverdige jubileumssteder som ligger til grunn. Det er ikke slik at de store arrangementene skal forbeholdes hovedstaden, og så skal de små legges til distriktene. Tvert imot kan det, som representanten de Ruiter sa, være fullt mulig å legge store arrangementer også til små steder.




Jeg håper at det engasjementet som er vist i debatten i dag, også vil manifestere seg når vi får budsjettplass til et Hamsun-senter, når vi skal legge opp et jubileumsprogram, når Stortinget blir invitert til deltakelse i ulike store og små arrangementer, slik at vi som regjering og storting bidrar til å gi Hamsun-jubileet den nasjonale dimensjonen som et slikt jubileum bør ha.




