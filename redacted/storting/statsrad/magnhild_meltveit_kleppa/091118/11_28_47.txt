 Det har mykje å seia for trafikantane og samfunnet at vegnettet er godt vedlikehalde,
              og at drifta blir gjennomført på ein så einsarta måte som mogleg rundt om i landet.
              Særs viktig er dette når ein ser det i lys av trafikktryggleiken. Store endringar i
              standarden kan ha uheldig verknad. 

Før forvaltningsreforma har fylkeskommunane alt eit ansvar for eit vegnett som er
              like stort som dagens riksvegnett – ca. 27 000 km riksvegar og 27 000 km fylkesvegar. 

Standarden for vedlikehald av riksvegane er tilpassa trafikken, slik at vegar med
              liten trafikk har lågare standard enn vegar med høg trafikk. Det er Statens vegvesen
              som forvaltar fylkesvegane i dag, og som gjer avtalar med den enkelte fylkeskommunen
              om kva for ein standard som skal liggja til grunn for vedlikehaldet av desse vegane. I
              mange tilfelle ligg riksvegstandarden til grunn når det skal bli inngått kontraktar om
              drift og vedlikehald. 

Fylka får no ansvaret for det meste av dagens riksvegnett elles – om lag 17 000 km –
              som følgje av forvaltningsreforma. Dette er eit vegnett med mykje større trafikk enn
              dagens fylkesvegnett. 

Fylkeskommunane og Oslo kommune overtek vegnettet frå staten med den standarden det
              har, og med eksisterande rettar og plikter. Det inneber overtaking av ansvaret frå
              staten for ei rekkje løpande kontraktar, m.a. funksjonskontraktar, som kan gjelda både
              drift og vedlikehald. På same måten vil fylkeskommunen gå inn i kontraktar som vil
              leggja bindingar på standarden knytte til ferjemateriellet. 

Nasjonale føringar for standarden på det offentlege vegnettet vil elles bli vurderte
              fortløpande, samtidig som omsynet til fylkeskommunane sin handlefridom blir vareteke.
              Dette kan gjelda både tiltak ved utbygging og vedlikehald og drift. 

