 Eg viser til olje- og energiministeren sitt svar av 3. mars 2011 på spørsmål nr. 943 frå representanten Sortevik. Representanten viser til at ny kraftline og nytt vegsamband kan kombinerast mellom Mongstad og Kollsnes, og spør om olje- og energiministeren vil ta initiativ til ei nærare utgreiing og vurdering av dette.


I svaret blir det m.a. gjort greie for vegprosjektet Tverrsambandet og styringa av det. Av konklusjonen går det fram at det er opp til Sambandet Vest AS å vurdera om samordning er mogleg.


Det er etablert eit selskap, Sambandet Vest AS, og Hordaland fylkeskommune møter som observatør i styret. Statens vegvesen har oppnemnt ein person som selskapet kan kontakta ved høve. Prosjektet er ikkje teke inn i fylkeskommunen sine planar, og det er ikkje gjort fylkespolitiske vedtak om prosjektet.


På generelt grunnlag meiner eg det er positivt å sjå om det er mogleg med samordning mellom veg- og kraftutbygging, sjølv om det kan ha sine utfordringar når det kjem til praktisk gjennomføring, som t.d. høgspentkablar i tunellar og bruer, samt andre driftstekniske forhold. Eg kan nemna at det er etablert eit samarbeid mellom Noregs vassdrags- og energidirektorat – NVE – og Statens vegvesen regionalt når det gjeld vidare planlegging av Sotrasambandet. Eg føreset at same samordning kan vurderast for Statens vegvesen sitt arbeid med prosjektet Mongstad–Kollsnes, dersom dette er eit ynske frå Hordaland fylkeskommune som vegeigar.


