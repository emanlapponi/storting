 Prosessane omkring forvaltningsreforma har vore krevjande. Det har eg aldri
                     lagt skjul på. 

Eg er nøgd med det som no ligg i reforma. Eg har tru på at reforma vil fremja
                     vekstkraftige regionar baserte på regionale fortrinn. Reforma gjev
                     mogelegheiter for god regional utvikling under regional folkevald styring.
                     Fylkeskommunane får ei forsterka utviklarrolle i sitt fylke. Dei får nye
                     verkemiddel og oppgåver knytte til utforming og gjennomføring av den regionale
                     og nasjonale næringspolitikken, bl.a. gjennom 49 pst. eigarskap i Innovasjon
                     Norge. Etablering av regionale forskingsfond med 6 milliardar kr i kapital er
                     ei stor satsing frå Regjeringa si side. Det er ei nyskaping som er meint å
                     sikra regional kunnskapsutvikling og betre samspel med høgre
                     utdanningsinstitusjonar. 

Fylkeskommunane får òg ansvar for fagskuleutdanninga, riksvegnettet elles med
                     tilhøyrande ferjer, regional vassforvaltning, delar av akvakultur- og
                     havressursforvaltninga, kulturoppgåver – og dessutan oppgåver som i dag ligg
                     hjå fylkesmannen på miljø- og landbruksområdet. 

Fylkeskommunane vert styrkte. Slik får dei høve til å sjå fleire ulike sektorar
                     som ein heilskap innanfor den enkelte region. Regional samhandling mellom den
                     enkelte fylkeskommunen og andre offentlege og private aktørar – og med andre
                     fylkeskommunar – vil sjølvsagt vera nødvendig for å få til gode resultat. 

Så til samferdselsoppgåvene: Det er ikkje rett at fylka overtek hovuddelen av
                     vegnettet utan kompensasjon. Når staten legg oppgåver til kommunar eller
                     fylkeskommunar, skal staten følgja opp i budsjettsamanheng slik at sektoren får
                     dekt dei meirutgiftene som følgjer av nye oppgåver. 

Regjeringa har lagt prinsippet om at ressursar skal følgja oppgåver, til grunn
                     for forvaltningsreforma. 

Forslag om eit samla økonomisk opplegg for reforma vil koma i
                     kommuneproposisjonen i mai. Frå mi side er det viktig at dette vert eit opplegg
                     som set fylkeskommunane i stand til å ivareta det ansvaret dei får etter 2010.
                  

