 Eg er usikker på kva representanten Andersen meiner med resultat. Viss ein med
                     «uten resultat» meiner at Agder-fylka ikkje har slått seg saman, stemmer det.
                     Fylkeskommunane har bedt meg om eit møte for å diskutera ulike sider ved
                     samanslutningsspørsmålet, og eg har invitert begge fylka til ein samtale om
                     dette i byrjinga av mars. Eg ser med interesse fram til dette møtet. 

Når det gjeld kommunal- og regionalministeren si rolle i samanslåingar av
                     fylkeskommunar, har departementet ifølgje inndelingslova ansvaret for
                     samanslåingsprosessen etter at fylkeskommunane har gjort positivt vedtak om
                     dette. Så er det slik at Stortinget har vedteke at fylkes- og
                     kommunesamanslutningar skal skje på frivillig grunnlag. Det inneber at det er
                     opp til fylkestinga sjølve å vurdera – og eventuelt gjera vedtak – om dei ser
                     fleire fordelar enn ulemper ved ei samanslåing. Eg vil berre konstatera at eit
                     samanslått Agder ikkje vil bli eit spesielt stort fylke. Det samla
                     innbyggjartalet er i dag om lag 275 000, ikkje så ulikt landsgjennomsnittet.
                     Arealet vil bli om lag 16 500 kvadratkilometer. 

Når det gjeld talet på stortingsrepresentantar i Agder-fylka viss fylkestinga
                     går inn for å førebu ei samanslutning, vil ein til stortingsvalet i haust ha
                     same valdistriktsinndeling og same tal utjamningsmandat som i dag. Agder-fylka
                     vil såleis uansett ha same tal stortingsrepresentantar i komande valperiode.
                  

