 Vi har svært mange gamle tunnelar som er bygde med lågare krav til tryggleik enn det som vart gjort gjeldande frå 2007 gjennom «Forskrift om minimum sikkerhetskrav til visse vegtunneler». Dei nye krava er innarbeidde i vegnormalen for tunnelar. I stortingsmeldinga om Nasjonal transportplan for 2010–2019 vart det sett av ekstra midlar til å utbetra eksisterande tunnelar, noko som gjer at vi alt er i gang med å betra tryggleiken i mange tunnelar på riksvegnettet.


I samband med Nasjonal transportplan 2014–2023 har Statens vegvesen gjennomført ei omfattande kartlegging av alle tunnelar på riks- og fylkesvegnettet. Det blir no arbeidd med ein rapport som vil gje oversikt over tiltak og kostnader ved å tilfredsstilla alle krava i forskrifta til tryggleik i tunnelar, og andre tiltak som er nødvendige for å fjerna teknisk forfall i tunnelane, m.a. utskifting av gammalt utstyr. Oversikta vil også omfatta behov for etablering av nødutgangar og bygging av ekstra tunnelløp.


I transportetatane sitt forslag til Nasjonal transportplan 2014–2023 vil Statens vegvesen leggja fram eit forslag til strategi for å sikra at tryggleiken i alle tunnelar på riksvegnettet blir i samsvar med gjeldande forskrift. Dette vil vera eit viktig grunnlag når regjeringa legg fram stortingsmeldinga om Nasjonal transportplan 2014–2023 tidleg i 2013.


Med dette trur eg at eg har gjort greie for både det forarbeidet som no er i gang, og at det vil bli lagt fram ein slik strategi som representanten etterlyser, slik at han får molegheit til å delta i den debatten i samband med ny Nasjonal transportplan.


