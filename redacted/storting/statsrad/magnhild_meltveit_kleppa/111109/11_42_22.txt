 Brannen i Oslofjordtunnelen 23. juni var ei alvorleg hending som gjorde skade både på sjølve tunnelen og på utstyr i tunnelen. Heldigvis gjekk det ikkje menneskeliv. Skadane vart utbetra i løpet av 14 dagar, og tunnelen vart opna for køyretøy under 7,5 tonn. Statens vegvesen valde å halda tunnelen stengd for køyretøy tyngre enn 7,5 tonn inntil det var gjennomført fleire risikoreduserande tiltak i tunnelen. Utover hausten er det gjennomført ei rekkje tiltak for å dempa farten i tunnelen. Det er òg lagt betre til rette for eit effektivt redningsarbeid i tunnelen dersom nye brannar skulle inntreffa.


Sist veke vart det lagt fram ein risikoanalyse frå konsulentselskapet Safetec. Denne konkluderer med at dei tiltaka som er utførte til no, ikkje er tilstrekkelege for å redusera risikonivået for tunge køyretøy i Oslofjordtunnelen ned til eit akseptabelt nivå. Statens vegvesen arbeider difor vidare med utgreiing av fleire tiltak, både for å minka risikoen for at ulukker skjer, og for å redusera konsekvensane dersom ei ulukke likevel skulle skje. Vegvesenet tek sikte på at tunnelen kan bli opna for tunge køyretøy att så tidleg som mogleg i 2012. Tiltak som representanten Hoksrud nemner, er blant dei tiltaka som blir vurderte.


Eg vil presisera at den framlagde risikoanalysen ikkje tilrår at tunnelen blir stengd permanent for tunge køyretøy. Rapporten tilrår at det blir gjort fleire risikoreduserande tiltak som vil gjera det sikrare for både lette og tunge køyretøy når han blir opna for tunge køyretøy igjen.


Eg tek tryggleik på alvor. Det er difor viktig at ulike tiltak som kan gje auka tryggleik, blir vurderte, og at nødvendige tiltak blir gjennomførde før tyngre køyretøy igjen kan få køyra i Oslofjordtunnelen. Eg har tillit til at Statens vegvesen vil gjera det som er nødvendig for å vareta tryggleiken i tunnelen og på vegane omkring, samtidig som omsynet til næringstransporten blir vareteke.


