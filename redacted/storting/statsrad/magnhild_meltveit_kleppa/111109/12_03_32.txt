 CargoNet eig i dag 17 operative lokomotiv av typen Di 8. Desse vart leverte rundt 1996 til dåverande NSB Gods. Personell og materiell vart ein del av CargoNet AS då dette selskapet vart skilt ut frå NSB i 2002.


CargoNet har sidan etableringa hatt ein monaleg auke i kombinerte transportar. Storleiken på dei aktuelle lokomotiva gjer dei lite eigna til denne typen transport. Dei vart i si tid kjøpt for vognlast og som skiftelokomotiv på terminalar.


For trekking av tog med containerar og semitrailerar på lengre strekningar må desse lokomotiva i dei fleste høve bli køyrde to og to saman. Dette er ikkje driftsmessig, miljømessig eller økonomisk tilfredstillande. Lokomotiva vart difor erstatta av nye og større lokomotiv som er betre eigna m.a. på Nordlandsbanen.


Di 8-lokomotiva har vore lagde ut for sal på marknaden av CargoNet sidan 2003–2004, og det har òg tidlegare vore drøftingar med aktuelle kjøparar, utan resultat. CargoNet har ikkje lagt avgrensingar på kvar desse lokomotiva kan seljast. Det er såleis ikkje slik at norske togselskap ikkje kan by på lokomotiva.


Eg meiner at vedtak om kven som skal få kjøpa lokomotiva, er noko som CargoNet må fatta på kommersielt grunnlag.


