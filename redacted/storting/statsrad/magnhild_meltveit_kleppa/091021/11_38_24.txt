 Lat meg aller fyrst takka for gratulasjonen og kvittera med at eg
                òg ser fram til konstruktiv dialog om spørsmål som er viktige for svært mange i
                dette landet, under vignetten samferdsel. 

Så til svaret: Det korte svaret er at det skal brukast vesentleg
                meir midlar på å utvikla vegnettet som fylkeskommunane har ansvaret for, og at det
                skal gjerast eit langt meir systematisk arbeid for å sikra god og jamn kvalitet på
                drifts- og vedlikehaldsarbeidet. 

Rapporten til Riksrevisjonen, som representanten Sortevik viser
                til, kjem med sterk kritikk av drift og vedlikehald av vegnettet. Rapporten slår
                fast at det er vesentlege manglar ved meir enn halvparten av det arbeidet som er
                gjort. Riksrevisjonen peikar vidare på at det bl.a. er særs alvorlege manglar ved
                den interne rapporteringa, slik at det ikkje finst ei samla oversikt over kvaliteten
                på det arbeidet som er utført. Riksrevisjonen har peika på tilhøve som eg tek på
                største alvor. 

Eg veit at forgjengaren min har hatt eit sterkt fokus på utføringa
                av drifts- og vedlikehaldsoppgåvene. Blant anna har transportnæringa peika på at
                driftsstandarden på vegane har vorte meir ujamn. Departementet har difor teke opp
                funksjonskontraktane med Vegdirektoratet og bedt om særskilte rapportar om dette.
                Vegdirektoratet har dei siste åra sett i verk fleire tiltak for å betra på
                funksjonskontraktane. 

Slik sett er det altså stadig eit arbeid for å endra mykje av det
                Riksrevisjonen peikar på. Vilkåra i funksjonskontraktane som entreprenørane har med
                Statens vegvesen, skal verta meir detaljerte. Vidare skal eit nytt
                rapporteringssystem frå Statens vegvesen til Samferdselsdepartementet bli sett i
                verk frå 2010. 

Øyvind Korsberg hadde her tatt over presidentplassen. 

