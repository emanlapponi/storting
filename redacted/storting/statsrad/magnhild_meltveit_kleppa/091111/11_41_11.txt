 Det er venta ein stor vekst i arbeidsplassar og busetnad i Oslo og Akershus i åra som
              kjem. Det gjev hovudstadsområdet store transportutfordringar som må løysast. Eg er
              oppteken av at desse utfordringane blir handterte på best mogleg måte og er difor glad
              for det etablerte tverrpolitiske samarbeidet om Oslopakke 3. Transportutfordringane
              gjer det nødvendig å finna fram til effektive, miljøvenlege og trygge løysingar. 

Staten er oppteken av å sjå på heilskapen når dei rette grepa skal gjerast og dei
              gode transportløysingane for Oslo og Akershus skal prioriterast. Det er difor det er
              lagt til grunn porteføljestyring for Oslopakke 3, slik at partane fortløpande kan
              prioritera og velja dei beste tiltaka og prosjekta. Gjennom Nasjonal transportplan for
              perioden 2010–2013 er staten økonomisk tungt inne i pakken, med store bidrag til veg,
              og ikkje minst til jernbanesatsinga. Det er òg bra at det er lagt til grunn store
              midlar til drift av kollektivtransport i pakken. Dette gjev resultat som trafikantane
              får raskt nytte av. 

I arbeidet med å løysa transportutfordringane i Osloområdet er det sjølvsagt viktig
              med godt samarbeid mellom stat og lokale styresmakter. Vi har ei felles utfordring i
              arbeidet med å prioritera dei beste og viktigaste prosjekta i regionen, samtidig som
              vi opplever reduserte inntekter i bomringen og høgare kostnader enn forventa på ein
              del store prosjekt. 

Stortinget har gjeve føringar for kva retning pakken skal utviklast i. I den konkrete
              prioriteringa av tiltak skal det leggjast vekt på klimaomsyn. Delen av midlar som går
              til kollektivtiltak, skal minst vera på nivå med det opphavlege lokale forslaget. Eg
              støttar ei slik utvikling. 

Lat meg streka under ein gong til: Eg er glad for at det er etablert eit godt
              samarbeid mellom Akershus fylkeskommune, Oslo kommune, Jernbaneverket og Statens
              vegvesen gjennom styringsgruppa for Oslopakke 3. Styringsgruppa utarbeider felles
              grunnlag for vedtak om handlingsprogram og budsjett i Akershus fylkeskommune, Oslo
              kommune og Stortinget. I det vidare arbeidet med å drøfta finansieringsgrunnlag og
              omfanget av pakken vil det bli lagt vekt på brei deltaking frå Oslo og Akershus. 

