 Eg er oppteken av at alle skuleelevar, uavhengig av kva fylke dei veks opp i, skal ha
              ein trygg og forsvarleg veg til skulen. Eg meiner likevel at det ikkje vil vera
              formålstenleg å innføra eit statleg påbod om bilbelte til alle skuleelevar i
              skuleskyss. 

Lat meg fyrst visa til gjeldande regelverk om krav til montering av bilbelte i buss.
              Kjøretøykategorien buss med meir enn 22 passasjerplassar er delt inn i tre bussklassar
              avhengig av bruksområde, og klasseinndelinga er avgjerande for krav om bilbelte. Buss
              klasse 1 blir i all hovudsak nytta til transport i by og tettbygd strøk. Buss klasse 3
              blir brukt til langruter og som turbussar, mens klasse 2 er ein mellomting mellom
              turbussar og bybuss. I Noreg er det innført krav om montering av bilbelte på utsette
              plassar for buss klasse 3 registrert etter 1. april 1991. Krav om montering av
              bilbelte vart frå 1. oktober 1999 utvida til å gjelda alle sitjeplassar i buss klasse
              3 og buss klasse 2. Buss klasse 1 er, med referanse til bruksområdet, ikkje omfatta av
              krav til bilbelte verken for førar eller for passasjerar. Desse tekniske krava er like
              i heile EØS-området. 

Det enkelte transportselskapet vurderer sjølv kva slag typar bussar som skal
              trafikkera dei ulike rutene. Fylkeskommunane kan likevel fastsetja krav om bruk av ein
              særskild bussklasse i konsesjonsvilkåra for den enkelte ruta. Fylkeskommunen og
              kommunen kan gjennom avtalar med transportørane oppretta eigne transporttilbod for
              skulebarn og stilla særskilde krav om sikring, som f.eks. tilgjengeleg bilbelte i buss
              brukt i skulebarntransport. Fylkeskommunen har dermed stor fridom ved utforminga av
              kollektivtilbodet og til å stilla ytterlegare krav til det materiellet som blir nytta. 

SINTEF har, etter oppdrag frå Samferdselsdepartementet, kartlagt skuleskysstilbodet
              til fylkeskommunane og utført ein risiko- og ulykkesanalyse knytt til slik transport.
              Rapporten «Sikkerhet knyttet til transport av skolebarn i buss» vart lagd fram for
              departementet i mai 2008. Rapporten viser at skulebarn i liten grad blir skadde som
              passasjerar i buss, og at skadane som oppstår, er lite alvorlege. Ut frå tal henta frå
              ulykkesregisteret til politiet er det i rapporten rekna at to barn i grunnskulealder
              er blitt alvorleg skadde under skuleskyss i buss i løpet av perioden 2002–2006. Dette
              er to barn for mykje. Rapporten viser òg at fleire av fylkeskommunane arbeider aktivt
              med trafikktryggleik og skuleskyss ved å stilla krav om sitjeplass til skuleelevane og
              ved andre reglement. 

