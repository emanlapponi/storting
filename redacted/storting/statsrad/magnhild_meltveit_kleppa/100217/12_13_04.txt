 I St.meld. nr. 16 for 2008–2009 Nasjonal transportplan 2010–2019 er det varsla statlege midlar til oppstart av vidare utbygging av E6 på strekninga Kolomoen–Lillehammer i siste seksårsperiode. Prioriteringa er avhengig av at det blir tilslutning til eit opplegg for delvis bompengefinansiering av utbygginga. Denne prioriteringa er følgd opp i Statens vegvesen sitt handlingsprogram for perioden 2010–2013.


I St.meld. nr. 16 for 2008–2009 er det altså lagt til grunn oppstart på utbygginga i siste seksårsperiode, ikkje fullføring. Dei endelege prioriteringane etter 2013 vil likevel skje gjennom arbeidet med Nasjonal transportplan for perioden 2014–2023. I tida fram til denne planen blir lagd fram tidleg i 2013, vil Statens vegvesen arbeida med planavklaring for dei ulike delstrekningane på E6 mellom Kolomoen og Lillehammer. I tillegg må det arbeidast med opplegg for vidare bompengefinansiering av utbygginga.


I samband med behandlinga av finansieringsopplegget for E6 Dal–Minnesund og Skaberudkrysset gjekk transport- og kommunikasjonskomiteen inn for at bompengeselskapet òg kunne forskottera midlar til planlegging, prosjektering og grunnerverv på E6 frå Kolomoen til Lillehammer. Ei slik forskottering vil bidra til å sikra kontinuitet i den vidare utbygginga. Bompengeselskapet har søkt om løyve til å forskottera 130 mill. kr til desse formåla på strekninga Kolomoen–Moelv. Dette har Samferdselsdepartementet slutta seg til, under føresetnad av at eigarane av bompengeselskapet godkjenner forskotteringa. I tillegg vil det bli sett av statlege midlar, og eg kan forsikra om at eg vil arbeida for kontinuitet i den vidare utbygginga av E6 nordover frå Kolomoen, under føresetnad av at nødvendige avklaringar ligg føre.


