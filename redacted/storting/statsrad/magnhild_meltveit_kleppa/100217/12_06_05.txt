 Eg ser positivt på det initiativet som Ruter AS, Akershus fylkeskommune og Oslo kommune har teke for å få på plass eit takst- og sonesystem som er enklare å halda seg til for dei kollektivreisande. Eit enklare takstsystem vil gje eit betre kollektivtilbod.


Så er det framleis fleire uavklarte spørsmål knytte til rett prissamansetjing, forholdet mellom såkalla Ruter-takst og NSB-takst og konsekvensane for finansieringa av kollektivtilbodet i regionen. Ruter AS og NSB arbeider no i lag for å få fram eit felles faktagrunnlag.


Eg opplever at det er ein god dialog både på politisk nivå mellom Oslo kommune, Akershus fylkeskommune og Samferdselsdepartementet og på administrativt nivå mellom Ruter og NSB. Når vi har fått svar på dei uavklarte spørsmåla, vil vi ta stilling til kva for ei løysing som er best. Om konsekvensen av nytt takstsystem blir ein stor reduksjon i billettinntektene og dermed ein auka statleg kostnad, må vi gjera ei avveging mellom det å redusera takstane opp mot bruken av statlege midlar til å betra driftssituasjonen innanfor jernbanen, auka investeringar i linja og/eller auka togtilboda. Så dette er eit viktig spørsmål, men det er eit spørsmål der eg ikkje kan forskottera noko svar i dag. Det er ei sak som eg må få lov til å koma tilbake til.


