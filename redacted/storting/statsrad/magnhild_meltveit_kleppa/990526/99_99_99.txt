  Alkohollova § 1-10 vart
endra ved lov av 16. mai 1997 nr. 28. Endringane er iverksette frå 1.
januar 1998. Endringane slo på dette punktet fast den tidlegare
rettstilstanden om at løyve fell bort når verksemda
blir overdregen, men at den nye verksemda kan driva vidare i ein
overgangsperiode på tre månader dersom styresmaktene
som gjev løyve, er underretta om dette. Dåverande
regjering foreslo å endra lova slik at løyvet
fall bort utan overgangsperiode. Eit fleirtal i Stortinget vedtok å halda
oppe overgangsperioden på tre månader.

Slik eg ser det, er ordninga eit kompromiss
mellom det alkoholpolitiske omsynet og bransjen. Alkoholpolitisk
sett ynskjer ein full kontroll med kven som får løyve. Ein
ynskjer såleis òg å hindra taktiske overdragingar,
t.d. av skatteomsyn eller fordi løyvehavar opplever å stå i fare
for å få løyvet inndrege som fylgje av
brot på alkohollova. Omsynet til bransjen og seriøse
drivarar tilseier likevel at ein kan selja eller skjenkja vidare
i ein viss    periode etter overdraginga.

Etter mi meining vil ulempene med ein overgangsperiode
utan klar tidsavgrensing bli for store.

Allereie i høyringsrunden til lovendringane
vart det frå nokre av høyringsinstansane foreslått
at verksemda skulle få driva vidare på det gamle
løyvet inntil søknaden om nytt løyve
er handsama i kommunen. I Ot.prp. nr. 7 for 1996-97 vart det argumentert
mot ei slik endring. Det vart – ut frå erfaring – peika
på at overgangsperiodar kan skapa ei forventing om at den
nye verksemda skal kunna halda fram med salet eller skjenkinga.
I løpet av overgangsperioden har den nye eigaren allereie
kome inn i systemet, og tilstanden har festna seg. Ordninga kan
derfor i realiteten ha den verknaden at kommunen sin fridom når
det gjeld spørsmålet om tildeling av løyve,
blir innskrenka. 

Eg er derfor nøgd med dagens ordning.
Den byggjer på ei avveging mellom omsynet til bransjen
og alkoholpolitiske omsyn. 

  Nesvik viser til eit brev frå Oslo
kommune som eg ikkje har med meg, og som eg heller ikkje kan hugsa
innhaldet i her eg står, men som eg sjølvsagt
skal sjå nærmare på når eg er
tilbake i departementet. Men la meg understreka: Føresetnaden
for ein overgangsperiode er at dei styresmaktene som skal handtera
saka, i dette tilfellet Oslo kommune, er underretta om dette. Det
skulle òg bety at vi innanfor den tidfristen som her er
fastsett, skulle ha høve til å handsama
ein søknad om bevilling vidare.

  No gjekk det ikkje fram av spørjaren
sitt innlegg om Oslo kommune allereie har fått eit svar
frå departementet, men la meg understreka to ting. For
det fyrste: Den stadfestinga av gjeldande praksis som Stortinget
vedtok, og som vart sett i verk frå 1. januar 1998, skjedde
etter ei grundig vurdering òg av erfaringane med praksisen
så langt.

La meg i tillegg seia at eg skal sjølvsagt
sjå på innhaldet i dette brevet, og merka meg
den erfaringa som Oslo kommune skriv om – det er jo Oslo
som har den største erfaringa med desse sakene. Det kan òg
vera at det er den kommunale sakshandsaminga på dette feltet
som må styrkjast, men dei avvegingane må ein gjera
i eit anna forum.





                

 Eg deler langt på veg representanten
Alvheims bekymring når det gjeld bruk av alarmsystem og
annan teknologi i pleie- og omsorgstenestene. La meg likevel ta
eit lite atterhald om måten dette temaet er presentert
på i media, og fyrst svara på spørsmålet
meir generelt.

Bruk av teknologi innanfor desse tenestene
reiser særs vanskelege etiske dilemma. Særleg
gjeld dette i høve til personar som på grunn av
t.d. aldersdemens ikkje sjølve er i stand til å velja
om teknologi skal brukast eller ikkje. På den eine sida
kan rett bruk av teknologi medverka til å unngå at
personar som ikkje klarer å ta hand om seg sjølve,
kjem til skade. På den andre sida inneber det inngrep i
privatlivet deira.

Det krevst i dag rettsleg grunnlag for å bruka
teknologi som grip inn i privatlivet til den einskilde, anten regelverk
eller samtykke, men lovverket er ikkje spesielt tilpassa situasjonen
innanfor pleie- og omsorgstenestene til aldersdemente.

Eg ynskjer ei grundig drøfting av
dei etiske dilemma som reiser seg i høve til bruk av teknologi
i pleie- og omsorgstenestene. I stortingsmeldinga Omsorg 2000, som eg
vil leggja fram ved årsskiftet, vil desse spørsmåla
bli gjevne ei brei drøfting og bli sett i samanheng med
andre tiltak som kan gje eit betre tenestetilbod. I samband med det
vil eg òg vurdera om dagens regelverk bør endrast
for å sikra rettstryggleiken for dei aldersdemente.

Eg ser at dette ikkje er eit tilfredsstillande
svar for Flora Aldersheim eller andre institusjonar med personell og
pårørande som er midt oppe i ei drøfting
av kva som er ei trygg omsorg for den einskilde pensjonær.
Eg vil difor syta for å avklara om bruk av slike innretningar
er lovleg, som grunnlag for eit førebels standpunkt snarast råd
og før stortingsmeldinga Omsorg 2000 blir lagd fram.

 På representanten Alvheims spørsmål
er svaret ja. Ei kartlegging er alt sett i gang frå departementet
si side. Eg er som Alvheim opptatt av ei meir verdig eldreomsorg.
Eg er opptatt av å sikra situasjonen for den einskilde
aldersdemente betre enn i dag. Eg er opptatt av å vega
omsynet til personvernet og rettstryggleiken som skal ivaretakast,
i forhold til det å sikra ei trygg omsorg. 

Brevet til fylkesmannen i Sogn og Fjordane
er ikkje klart, men det vil føreåt for eit slikt
svar nødvendigvis vera viktig å avklara nærare
ulike sider.

  Eg er svært godt nøgd med
at det var eit einstemmig storting som i 1997 vedtok ein handlingsplan
for eldreomsorga, ein handlingsplan som skal gå over fire år,
og som no inneber at den enkelte kommune fokuserer på eiga
omsorg, lagar handlingsplanar, fylgjer dei opp år for år.
Eg syter for at departement, fylkesmann og fylkeslege har den kontakten
som der er nødvendig for få til ei betre omsorg i
den enkelte kommunen.

Eg trur ikkje at det berre er pleiefaktoren
som er avgjerande for at vi her skal få til ei stadig betre
omsorg. Det er det totale tenestetilbodet i høve til den
enkelte mottakaren sine behov for personleg hjelp, for tilrettelegging,
for hjelpemiddel og for tryggleik som er avgjerande.





                

