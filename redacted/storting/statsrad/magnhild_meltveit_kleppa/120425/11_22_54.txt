 Eg er einig i at det er store behov for utbetringar av E6 på Helgeland, på lik linje med mange andre vegstrekningar i Noreg. I Nasjonal transportplan 2010–2019 er det difor lagt til grunn statlege midlar til utbetring/ombygging av E6 på strekninga E6 Brenna–Brattås–Lien med anleggsstart i fyrste fireårsperiode og fullføring i siste seksårsperiode. I tillegg er det vurdert som aktuelt å prioritera statlege midlar til å starta utbetringa av E6 på strekninga Mo–Bolna og Mosjøen–Osen i siste seksårsperiode. Det går vidare fram at dersom det blir tilslutning til eit opplegg for delvis bompengefinansiert utbygging av E6 på Helgeland, vil det vera mogleg å framskunda utbygginga.


Utbetring av E6 på strekninga Brenna–Kapskarmo starta i 2011. Arbeida blir vidareførte i 2012 med sikte på fullføring i 2013. Lokale styresmakter har dessutan slutta seg til eit opplegg for delvis bompengefinansiert utbygging av E6 på Helgeland. Sjølv om Hemnes kommune har trekt tilbake tilslutninga si, har fylkestinget i møte i februar i år vedteke at Nordland fylkeskommune likevel går inn for bompengefinansiert utbygging. Det ligg difor godt til rette for vidare utbygging av E6 på Helgeland, men endeleg prioritering av statlege midlar til utbygging etter 2013 vil på vanleg måte finna stad gjennom arbeidet med Nasjonal transportplan for perioden 2014–2023. Eg kan forsikra om at eg ser det som viktig å sikra god standard på E6 både på Helgeland og vidare nordover.


