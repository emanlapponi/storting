 Samferdselsdepartementet gjer no ei samla vurdering av kva for konseptvalutgreiingar, eller KVU-ar, som skal utarbeidast som grunnlag for neste rullering av Nasjonal transportplan. Ei konseptvalutgreiing skal ta for seg prosjekt i ein tidleg fase. Det er etatane, dvs. Statens vegvesen og Jernbaneverket, som utarbeider konseptvalutgreiingane. Utgreiingane skal så kvalitetssikrast av eksterne konsulentar gjennom det som blir kalla KS1. Eitt av prosjekta som blir vurdert, er utbygging på strekninga mellom Steinkjer og Stjørdal/Trondheim.


Det blir arbeidd med sikte på ei avklaring av kva for konseptvalutgreiingar som skal gjennomførast, så snart snart som mogleg. Eg har tidlegare varsla ved årsskiftet. Det betyr at eg ligg litt etter ruta, men ikkje mykje. Så vil det gå eit samla oppdragsbrev til Vegdirektoratet og Jernbaneverket. Sjølv om vi ikkje har konkludert endeleg, er vurderinga så langt at vi bør ha konseptvalutgreiing for den strekninga som er teken opp i spørsmålet. Det vil i tilfelle vera ei felles utgreiing av veg og jernbane.


