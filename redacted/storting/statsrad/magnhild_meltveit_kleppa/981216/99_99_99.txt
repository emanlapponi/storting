 Ved varige og vesentlege funksjonsforstyrringar
i støtte- og rørsleorgana kan det ytast
stønad frå folketrygda  til naudsynte og føremålstenlege
ortopediske hjelpemiddel, som blir rekvirerte av lege. 

Forskrift om stønad til ortopediske
hjelpemiddel er gitt av Sosial- og helsedepartementet. Forskrifta
krev ikkje at brukaren skal ha ein spesiell diagnose. 

Rikstrygdeverket har i rundskriv til trygdekontora
gitt nærare retningslinjer om praktisering av regelverket.
I rundskrivet er det nemnt einskilde tilstandar som ikkje kan sjåast
på som vesentlege funksjonsforstyrringar. Dette
er gjort både i det siste og i tidlegare rundskriv, så dette
er ikkje noko nytt frå 1997.

På grunn av ulik praksis ved trygdekontora
gjorde Rikstrygdeverket ein del presiseringar i rundskrivet i samband
med innføring av ny folketrygdlov frå 1. mai 1997.
Det vart lagt større vekt på at legen må ha
ei god grunngjeving for at det er eit behov for det ortopediske hjelpemiddelet.
På einskilde område fann Rikstrygdeverket
det òg føremålstenleg å gje
eksempel på kva diagnosar som vanlegvis fører
med seg vesentlege funksjonsforstyrringar, og andre diagnosar som
vanlegvis ikkje fører med seg slike funksjonsforstyrringar.

Rikstrygdeverket sitt rundskriv stiller ikkje
krav om visse diagnosar. Rundskrivet stengjer heller ikkje ute pasientgrupper
frå stønad til ortopediske hjelpemiddel om dei
har ein spesiell diagnose. Det er såleis framleis funksjonsnedsetjinga
som er avgjerande for om vilkåra for stønad er
oppfylte. Ein diagnose kan aldri vere meir enn ein indikasjon.

For å sikra at brukarane får
dei hjelpemidla dei har behov for etter gjeldande regelverk, vil
eg ta initiativ til at dette kjem klart fram i Rikstrygdeverket
sine retningslinjer. 

  Som representanten Gaundal seier, er det samansette
grunnar til at folk blir bustadlause. Dette gjer at det krevst både
ulike hjelpetiltak og ei heilskapleg tilnærming
til problema.

Etter at eg hadde invitert byråd Erling
Lae i Oslo kommune, hadde vi i går møte om fleire
emne, m.a. situasjonen for bustadlause i hovudstaden. Han orienterte
då om dei planane kommunen har for å møta
problema for dei bustadlause. Mellom anna vil byrådet i
Oslo fremja «sosialt boligprogram» for bystyret
i nær framtid.

Eg vil understreka at Regjeringa sin politikk
rettar søkjelyset like sterkt mot bustadlause
i alle kommunar.

Ein bustadpolitikk der bustadpolitiske verkemiddel blir
sette i samanheng med sosialpolitiske verkemiddel, er generelt sett
viktig om levekåra for dei svakaste i samfunnet skal kunne
betrast. Eg minner om at Regjeringa våren 1998 la fram
ei stortingsmelding om bustadetablering for unge og vanskelegstilte,
St. meld. nr. 49 for 1997-98. Her er det peikt
på at kommunane må laga lokale handlingsplanar
som grunnlag for ein heilskapleg politikk for dei som har problem
på bustadmarknaden, ikkje minst dei bustadlause. I meldinga
blir det òg varsla at kommunane må nytta Husbanken
sin kunnskap og stimuleringstilskot når det gjeld å utvikla
desse planane. Husbanken kan på grunnlag av desse planane
meir effektivt gje tilskot og rimelege lån slik at ein
kan få fleire butilbod for vanskelegstilte. Stortingsmeldinga
blir handsama av Stortinget i februar 1999. 

Kommunal- og regionaldepartementet har i tillegg gått
gjennom situasjonen for vanskelegstilte på bustadmarknaden
i Oslo med kommunen for å kartleggja problema.

Det synest framleis å vera behov for å styrkja
hjelpeapparatet i ein del kommunar, slik at dei kan handtera problemet
med bustadlause på ein god måte generelt og i høve
til den einskilde. Vi har dette året sett i verk ein handlingsplan
for sosialtenesta si 1.-lineteneste, der eit hovudmål er å heva
kvaliteten og kompetansen i sosialtenesta sitt arbeid
med klientar med samansette behov. Dette gjeld ikkje minst personar
som misbrukar rusmiddel og har psykiske lidingar.

Eg vil òg visa til at vi nyleg har
lagt fram ei stortingsmelding om rehabilitering, som har fått
overskrifta «Ansvar og meistring  Mot ein heilskapleg rehabiliteringspolitikk»,
St. meld. nr. 21 for 1998-99. Her legg
Regjeringa m.a. stor vekt på at det skal lagast heilskaplege
individuelle planar for personar som treng det. Utarbeiding av slike
individuelle planar vil generelt sett òg kunna vera eit
viktig tiltak for å førebyggja at den einskilde
blir bustadlaus.

Personar utan bustad vil ofte vera blant dei
aller dårlegast stilte i Noreg. Det er difor særleg
viktig å setja søkjelyset på situasjonen
deira. Regjeringa vil ta opp nettopp levekåra for dei bustadlause
i meldinga om utjamning i levekår som etter planen skal
leggjast fram for Stortinget i vårsesjonen. Vi tar der
sikte på ein brei gjennomgang av aktuelle tiltak som kan
medverka til å førebyggja og minska bustadløyseproblemet.
Vi vil m.a. sjå på tiltak som kan betra buevna.

Asmund Kristoffersen hadde
her overtatt presidentplassen.

  Representanten Gaundal tar opp eit viktig,
men òg vanskeleg spørsmål. Her finst
ikkje enkle løysingar, men det er svært viktig å drøfta
ulike tiltak.

Eg er glad for at situasjonen for dei bustadlause
er på dagsordenen i mange kommunar, òg i Oslo
kommune. Byråd Erling Lae opplyste til meg i går
at dei har eit tett samarbeid med Frelsesarmeen. Og det er all grunn
til å rosa det engasjementet som Frelsesarmeen har på dette området
og òg den avlastinga og det verdifulle supplementet som
dei er til det det offentlege kan tilby.

Oslo kommune må kanskje svara for
seg sjølv, men så langt eg kjenner til, så ser
dei seg ikkje ferdige med spørsmålet. Dei har
ein akuttberedskap, og dei har ledige rom pr. dato. Og eg kjem til å fylgja
dette nøye framover.





                

 Eit fleirtal i Stortinget ber i ein merknad
i Innst. S nr. 40 for 1998-99 om at den planlagde
avanseomlegginga hjå A/S Vinmonopolet blir revurdert. 

I mitt brev til Stortinget av 8. desember har
eg gjort greie for mi sakshandsaming så langt.  Styret
i A/S Vinmonopolet har i sitt vedtak av 3. desember 1998
i realiteten peikt på at ei omlegging ikkje er mogleg å gjennomføra
allereie frå 1. januar.  Styret vil derimot vurdera kalkylemodellen
med sikte på moglege endringar frå 1. mai 1999.

Etter mi meining inneber vedtaket ei rimeleg
tidsramme.  Eg har forståing for styret si handsaming av
denne saka.  Eg vil nytta høvet til å minna om
at styret i           A/S Vinmonopolet, som i andre selskap
eigde av staten, har eit sjølvstendig ansvar for alle 
handelsavgjerder.  Etter alkohollova skal A/S Vinmonopolet
si innkjøpsverksemd – innanfor alkoholpolitiske
rammevilkår – skje på vanlege handelsvilkår.
 Den skal tilpassast etterspurnad og sikra likehandsaming.  Dette
gjeld òg fastlegging av ein avansemodell.  Det er òg
gitt føresegner som skal sikra innsyn i A/S Vinmonopolet
si prisfastsetting, og særleg likehandsaming av produkt
og leverandørar.  Styret kan såleis ikkje utan
vidare laga ein kalkylemodell som inneber at særleg dei
billigaste vinane ikkje blir dyrare.  Effekten av vedtaket
om lågare alkoholavgifter er elles avhengig av fleire faktorar,
m.a. prisane frå grossistane og valutakursendringar.

Eg legg til grunn at Stortinget vil ha forståing
for at styret i A/S Vinmonopolet i denne saka har eit sjølvstendig
ansvar og må få høve til å føreta
ei ny sakshandsaming innanfor ein framdriftsplan som det sjølv
finn forsvarleg, og eg vil koma tilbake til Stortinget med ei orientering
når eit nytt styrevedtak ligg føre.

 Etter mitt syn handlar dette spørsmålet
om kva vilkår Vinmonopolets styre har for sitt arbeid,
og det er gitt klare retningsliner for kva styret på eiga
hand kan føreta av vurderingar.  Avgiftene og endringar
i dei er noko dei må forhalda seg til kvart år.
 Dei skal òg sjølve byggja opp eit forhold til sine
grossistar, sine leverandørar, og det var det som skapte
problema innanfor den tida som dei no hadde til disposisjon.

Elles gir stortingsfleirtalet vekslande meldingar
om i kor stor grad det er ynskjeleg å gripa inn i styret
si handelsverksemd.  Eg viser til merkanden om vareutvalet, der Regjeringa
fekk beskjed om ikkje å gripa inn, og likeins til merknaden
om sjølvbetente pol, der Vinmonopolet sine eigne vurderingar
skulle tilleggjast avgjerande vekt.





                

 Her skal representanten Høegh få eit
meir imøtekomande svar.

Folketrygdlova § 3-16 krev
som kjent at omsorgsytaren har utført omsorgsarbeid
minst halve året for at det skal bli gitt poeng for omsorgsarbeid.
 Poenga vil då svara til ei arbeidsinntekt på vel
180 000 kr i det same året.

Formålet med ordninga med poeng for
omsorgsarbeid er fyrst og fremst at personar som tar på seg
omsorgsarbeid i staden for inntektsgivande arbeid, ikkje av den grunn
skal tapa pensjonsopptening. 

Når omsorgsarbeidet varer mindre enn
eit halvt år, er det vanlegvis mogleg å tena opp
poeng ved inntektsgivande arbeid i dei andre månadene
i året.  Såleis skulle ordninga vera rimeleg nok.

Det kan vera tvilsamt om eit einskilt år
med poeng for omsorgsarbeid kan få særleg verknad
for pensjonen.  Eg rår til at kvinna representanten viser
til, får trygdekontoret til å rekna ut dette.

Sjølv om eg tykkjer at eit halvt år
med omsorgsarbeid er eit rimeleg krav for poeng av denne storleiken,
er eg samd i at dette er ein spesiell situasjon for personen i den aktuelle
saka.  Frå mi side kan det sjå ut som om det er behov
for eit unntak når eit langvarig omsorgsarbeid tar slutt
på grunn av dødsfall.  Eg vil føreta
ei nærare vurdering av ei mogleg lovendring i tråd
med dette.

