 Dei siste ti åra har om lag 1 300–1 400 elg vorte drepne i trafikken
                            årleg. Dette er eit tal som har halde seg relativt stabilt. Ein tredel
                            av alle påkøyrslar av elg skjer i Hedmark. Talet på elg som blir skotne
                            i Hedmark, er på ca. 8 000 – av desse over 3 000 i kommunane Trysil,
                            Åmot, Elverum og Stor-Elvdal. Elgstamma er svært stor i Hedmark. Det er
                            ein del av forklaringa på det høge talet på elg som blir drepne i
                            trafikken. 

Påkøyrslar fører både til liding og død for dyra og til materielle skadar
                            på køyretøy. Enkelte gonger er samanstøyt mellom køyretøy og elg så
                            kraftig at det fører til alvorleg personskade og død. Statens vegvesen
                            arbeider derfor systematisk i heile landet for å redusera talet på
                            elgpåkøyrslar. 

Ein stor del av vegnettet går gjennom område med mykje elg, og det er
                            ikkje praktisk mogleg å unngå alle elgpåkøyrslar. For å unngå slike
                            påkøyrslar er det på dei mest utsette strekningane sett i gang særlege
                            tiltak utover vanleg skilting av fare for elg. Langs nye vegstrekningar
                            blir det sett opp viltgjerde for å hindra at elgen kjem ut i vegbanen,
                            og det blir bygt over- og undergangar for at elgen skal kunna kryssa
                            vegen. 

Statens vegvesen har gjennomført ei evaluering av dei særlege tiltaka som
                            er gjennomførte, for å redusera talet på elgpåkøyrslar. Fjerning av
                            trevegetasjon langs veg har vist seg å vera det mest effektive tiltaket.
                            Dette betrar sikten langs vegen, slik at førar av køyretøy oppdagar
                            elgen tidlegare. Føraren får då lengre tid til å senka farten, og dette
                            reduserer risikoen for påkøyrsel. Statens vegvesen gjennomfører no slike
                            tiltak langs fleire vegstrekningar som ei konkret oppfølging av den
                            nasjonale trafikktryggleiksplanen. 

I området sør i Hedmark der det skjer mange påkøyrslar, er det gjeve
                            løyve til vinterjakt på elg, med kvote på inntil 100 dyr. Dette, saman
                            med vinterfôring i dei same områda, bidreg til å redusera talet på dyr
                            som oppheld seg nær veg, særleg elg som trekkjer frå andre område på
                            vinterstid. 

Gjennom pågåande arbeid på ulike arenaer vil vi auka kunnskapen om kva
                            tiltak som kan redusera talet på viltulukker i trafikken. Det er ingen
                            enkle løysingar på kort sikt, og moglegheitene for å oppnå gode resultat
                            krev eit godt samarbeid mellom fleire aktørar, basert på godt
                            dokumentert kunnskap. Eg vil likevel understreka at den enkelte
                            trafikanten òg må bidra, f.eks. ved å senka farten i område med mykje
                            vilt. 

