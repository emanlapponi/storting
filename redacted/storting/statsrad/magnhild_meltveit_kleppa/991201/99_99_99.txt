  Eg vil visa til handsaminga av Handlingsplan
for redusert bruk av rusmiddel i Stortinget i desember i fjor og
ynsket frå eit fleirtal om ei prøveordning med
sjølvbetening i Vinmonopolet A/S, ved
nokre utsal. 

Statens institutt for alkohol- og narkotikaforskning, SIFA,
og styret i Vinmonopolet A/S fekk i oppdrag å utforma
forsøket, m.a. ved å setja opp kor mange og kva for
utsal som skulle vera med. Til utsala er det òg sett opp
kontrollutsal med om lag same salsvolum og kundestruktur, som ein
skal samanlikna salsutviklinga med i forsøksperioden. Styret
vedtok ein plan for ei prøveordning med 14 utsal. Eg har
slutta meg til den planen. Det siste prøveutsalet vart
opna denne veka. I samvar med ynsket frå Stortinget skal
ordninga evaluerast etter to år, og ansvaret for evalueringa
er lagt til SIFA.

Eg deler ikkje representanten Stang si tru
på at sjølvbetening i Vinmonopolet sine lokale
løyser utfordringane omkring handelslekkasjen til Sverige.
Til dette vil eg visa til SIFA sin rapport «Norsk-svensk
grensehandel med alkohol», rapport nr.1/99, som
i sin konklusjon peikar på at prisskilnaden på matvarer
er viktigare for grensehandelen enn alkoholvarer. Eg legg vekt på at
det no er eit vel planlagt prøveprosjekt i gang for ein
toårsperiode. Når evalueringa frå SIFA
ligg føre, vil eg koma tilbake til saka. Eg har difor ikkje
planar om i forsøksperioden å ta initiativ til å auka
talet på prøveutsal i samband med Vinmonopolet
A/S si flytting i Sarpsborg, eller flytting eller oppussing
av utsal i andre delar av landet.

  Dersom det i denne saka var tale om ein plan
for planen si skuld, byråkratiske ordningar for byråkratiet
si skuld, kunne eg ha gitt representanten Jørn Stang rett. 

Men kva er poenget? Poenget er dilemmaet ved å leggja
til rette for sal av ei lovleg vare og samtidig ha ei viss gjennomtenkt
planlegging, visse avvegingar i høve til å avgrensa
alkoholen sine skadeverknader. Er det noka sak som har vorte vurdert
nøye, er det spørsmålet om forsøk med
sjølvbetente pol, ut frå ein situasjon der svenskane viste
at det i deira forsøk var auke av salet, og at ein difor òg
kunne rekna med auka omfang av skader – difor ein plan
som no vert følgd i to år.

  Østfold fylke har i dag seks utsal: to i Fredrikstad,
eitt i Moss, eitt i Sarpsborg, eitt i Halden og eitt i Askim. Eg
kjenner meg trygg på at Vinmonopolet har vurdert både
tal og forhold knytte til grensehandelen, og eg har valt å følgja
dei vurderingane som Vinmonopolet sitt styre gjorde då dei
anbefalte det opplegget som vart valt. Men lat meg peika på følgjande:
Vi tar grensehandelen på alvor, det er difor SIFA har fått
eit oppdrag som dei skal leggja fram resultatet av no i januar. 

Av og til undrar eg meg på om Framstegspartiet
tek grensehandelen så på alvor som dei peikar
på at dei gjer, når dei ikkje er villige til å diskutera
matprisane, som for mange ser ut til å vera det viktigaste
når det gjeld handel i Sverige. Heller ikkje har eg sett
at dei har føreslått grenser i forhold til dei
skadeverknadene som alkoholen trass i alt har på vårt
samfunn. 





                

  Forbruket av alkohol har auka dei seinare åra.
For å motverka denne utviklinga, avgrensa bruken og såleis
skadeverknadene av alkohol, legg Regjeringa stor vekt på rusmiddelførebyggjande
arbeid. Eit breitt sett av verkemiddel er naudsynt, m.a. ulike tiltak
for å fremja rusfri livsstil og rusfrie miljø.
Det å yta økonomisk stønad til å etablera
og vidareutvikla rusfrie miljø er eitt av fleire sentrale
verkemiddel i Regjeringa sin innsats.

Ordninga med tilskot til alkoholfrie overnattingsstader m.m.
vart innført i 1998 som erstatning for Statens fond for
alkoholfrie overnattings- og serveringsstader. Fondet er no under
avvikling, etter Stortinget si handsaming av statsbudsjettet for
1999. Målet med den nye tilskotsordninga er å fremja
etablering av rusfrie fritidsmiljø ved å gje investeringstilskot
til nyetablering og modernisering av alkoholfrie overnattings- og
serveringsstader og allaktivitetshus for ungdom. Regjeringa vonar
at denne nye tilskotsordninga vil stimulera til at fleire slike
tiltak vert oppretta. Stortinget løyvde 4 mill. kr til
den nye tilskotsordninga i 1998. Frå og med 1999 er midlar
til tilskotsordninga løyvde over kap. 610.70, som no heiter
Tilskot til fråhaldsorganisasjonar m.m. Gjennom overføringa
av tidlegare post 74 til kap. 610.70 i 1999 vart midlar til tilskotsordninga
løyvde innanfor ei større tilskotsløyving
på til saman 56,6 mill.kr, som skal finansiera fleire tilskotsordningar.
Rusmiddeldirektoratet kan innanfor gjeldande retningsliner prioritera
løyvde midlar på posten på tvers av dei
ulike tilskotsordningane, og i 1999 har Rusmiddeldirektoratet fordelt
nær 4 mill. kr av løyvinga på posten,
altså same sum som var øyremerkt tilskotsordninga
i 1998.

Innanfor tilskotsordninga kan det altså gjevast
investeringstilskot til m.a. overnattingsstader, så framt
desse har ein serveringsstad utan skjenkeløyve. Det kan
ytast tilskot til nyetablering, men òg til modernisering
for å gjera eit tilbod meir attraktivt. Det er ikkje særskilde
krav til søkjaren sin økonomi, men Rusmiddeldirektoratet vurderer
m.a. om tiltaket har overlevingsevne med omsyn til drift og økonomi.

I 1998 vart det gjeve tilskot til enkelte etablerte
overnattingsstader til ombygging og utviding, medan òg
kafear og allaktivitetshus fekk tilskot frå ordninga. I
1999 er tilskot til ulike miljøtiltak for ungdom prioriterte
i høve til tilskotsmottakarane, m.a. allaktivitetshus i
kommunal regi.

Sosial- og helsedepartementet varslar i budsjettproposisjonen
for 2000 ein gjennomgang av det rusmiddelførebyggjande
arbeidet, også Rusmiddeldirektoratet si rolle og sin funksjon.
I den samanhengen vil eg vurdera om bruken av tilskotsmidlar på dette
området fungerer etter føremålet, med
særleg vekt på den førebyggjande effekten. 

  Eg føler behov for å gjenta
siste del av svaret mitt, der eg streka under den gjennomgangen
eg har sett i gang i mitt departement, som gjeld det rusmiddelførebyggjande
arbeidet. 

Intensjonen med det er nettopp å sjå på korleis
vi kan få så mykje førebygging som mogleg
av dei midlane som er til disposisjon. Det gjeld Rusmiddeldirektoratets
rolle og funksjon, og det gjeld bruken av ulike tilskotsordningar.
Eg ber representanten merka seg spesielt at eg vil vurdera om bruken
av tilskotsmidlar på dette området fungerer etter
formålet, med særleg vekt på den førebyggjande
effekten.

  Det er ikkje alltid dialogen er like god frå Stortingets
talarstol. Eg har ikkje slått fast noko som helst utover
det at det er eit behov for ein gjennomgang av det førebyggjande
arbeidet – og det er eg i ferd med. Eg har gjort greie
for at bruken av desse 4 mill. kr, som er ein
del av dei midlane som blir brukte til førebyggjande arbeid,
er gjenstand for gjennomgang.

Eg har òg sagt i mitt fyrste svar
at det allereie er ei dreiing her. I 1998 var det øyremerkt
4 mill. kr, og det var då sagt kva dette
skulle gå til. I 1999 har ordninga blitt ein del av ein
større post, og frå direktoratet si side er det
gjort ei vriding i retning av meir støtte til allaktivitetshus
for ungdom.





                

