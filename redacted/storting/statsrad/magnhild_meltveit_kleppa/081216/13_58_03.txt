 Til spørsmålet om kva personellmessige eller karrieremessige endringar som her har
                  skjedd, er svaret at dette er ei sak som går seks år tilbake i tid. Etter at eg
                  kom inn i departementet, har det ikkje blitt sett i verk verken personellmessige
                  eller karrieremessige endringar for dei som var involverte i denne saka på den
                  tida, men det er enkeltpersonar som i mellomtida hadde slutta i departementet. Men
                  som eg sa i innlegget mitt, er det altså her sett i verk andre tiltak både når det
                  gjeld låg terskel for å lyfta prinsipielle lovtolkingssaker til høgt leiarnivå, og
                  òg tiltak som gjer at brev i sin heilskap skal følgja med rundskriv som vert sende
                  ut. Så seier det seg sjølv at i tillegg til det har vi her gjort ein grundig
                  gjennomgang av alt som heiter saksbehandling i departementet, slik at alle er
                  informerte om korleis det skal gå føre seg. 

Så til brevet. Eg er overraska, ikkje berre ein smule overraska, over at
                  representanten Carl I. Hagen så intenst kan tolke eit brev som altså galdt eit
                  spørsmål om forskottering av framtidige kraftinntekter var å rekna som lån. Eg har
                  sitert frå dette brevet, som viser at departementet svarte på kva departementet
                  tolka for å vera innanfor lova med omsyn til korleis investeringar vert
                  finansierte, men vurderte ikkje risikoen i dei plasseringane som vart gjorde.
                  Tvert imot understreka ein spesielt i brevet det ansvaret som kommunane sjølve har
                  for å ta risiko. Det betyr at departementet aldri har gjeve grønt lys for å sjå
                  vekk frå det som er sagt i kommunelova om risiko. 

Så til oppfølginga elles. Lat meg òg understreka, når det her er stilt spørsmål om
                  kva slags kompetanse kommunane eigentleg har, at eg er einig med representanten
                  Hagen i at det er forskjell på kva slags kompetanse kommunane har når det gjeld
                  handtering av den finansielle porteføljen dei har. Difor er det òg slik, som eit
                  ledd i oppfølginga elles av desse sakene, at departementet har sendt ut på høyring
                  eit forslag om innstramming i finansforskrifta, som nettopp inneber at kommunane
                  ikkje skal ta større finansiell risiko enn dei har kompetanse til. Eller sagt på
                  ein annan måte: Den finansielle porteføljen til den enkelte kommunen må handterast
                  i samsvar med den kompetansen den enkelte kommunen har. 

