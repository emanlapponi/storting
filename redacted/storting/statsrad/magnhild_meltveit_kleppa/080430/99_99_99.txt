 Eg ser utfordringane som
spørsmålsstillaren, Lysklætt, reiser. Regjeringa er oppteken
av at alle skal ha ein reell valfridom med omsyn til kor dei vil bu. Vi
vil leggja til rette for likeverdige levekår i heile landet. Eg tykkjer
det er viktig òg i denne samanhengen å minna om det, og understrekar
difor at vi er opptekne av å halda oppe hovudtrekka i busetjingsmønsteret.
Gjennom regionalpolitikken arbeidar vi for ei balansert utvikling mellom
by og land. Det inneber innsats på mange område. 

Kommunane
har ansvar for at det er eit tilstrekkeleg og variert tilbod av bustader
for ulike grupper av befolkninga innanfor kommunegrensene. Dette omfattar
òg bustader for elevar i den vidaregåande skulen. 

Husbanken
kan gjennom rettleiing, kurs, nettverksbygging, lån og tilskot hjelpa
kommunane med dei bustadpolitiske utfordringane dei måtte ha. Dei
økonomiske verkemidla Husbanken rår over, er ikkje spesielt
innretta mot elevar i vidaregåande skule. Det er heller ikkje Husbanken
sitt tilskot til studentbustader. 

Når det då gjeld spørsmålet
om kva Husbanken gjer for å sikra bustader til elevar i vidaregåande
skule i Finnmark, kan eg opplysa om at det faktisk er kontakt. Husbanken
sitt regionkontor i Hammerfest er inne i drøftingar med Hammerfest
kommune, Finnmark fylkeskommune og Studentsamskipnaden om eit mogleg samarbeidsprosjekt
for å skaffa hyblar til studentar og elevar i vidaregåande skule
i fylket. Samtalane er i ein så tidleg fase at det på dette
tidspunktet nok ikkje er grunnlag for å seia noko om korleis resultatet
blir. 

