  Lat meg fyrst seia at Regjeringa har styrkt
kommuneøkonomien
dei seinare åra. Det var heilt nødvendig etter
fleire år med stramme kommunebudsjett. Det har kome alle kommunane
til gode.

Departementet arbeider no med eit nytt inntektssystem for
kommunane. Vi vil leggja fram eit forslag i kommuneproposisjonen
til våren. I det arbeidet er det viktig å fokusera
på m.a.kommunar med sterk auke i folketalet,
kommunar med sterk fråflytting og nokre store byar med
spesielle utfordringar.

Alle endringane i inntektssystemet
vil – innanfor uendra budsjettramme – føra
til at nokre kommunar taper, medan andre kommunar vinn.
Regjeringa legg opp til at det framleis skal vera auke
i dei frie inntektene i åra som kjem. Såleis vil
dei aller fleste kommunane få auke i dei frie
inntektene i 2009 og i åra framover.

 Ikkje minst med den kostnadsveksten
vi no ser i kommunane, vil det vera viktig å sikra
kommunane meir midlar. No er det slik at inntektssystemet, slik
Sørheimutvalet vurderer det, er ute på høyring,
med frist 28. januar. Departementet skal etter det gjennomgå også den sida
som heiter utgiftsutjamning, kostnadsnøklar. Mitt mål
er å leggja fram eit inntektssystem som er meir rettferdig
enn i dag.

Det er sjølvsagt òg mitt
mål at ingen kommunar skal tapa på dette. Representanten Høie
har så lang fartstid her at han veit at kommunalministeren
ikkje kan lova i desember korleis kommuneproposisjonen
vil sjå ut i detalj i mai.

 Lat meg seia at eg sjølvsagt deler Åslaug
Haga sine vurderingar i denne saka. Lat meg òg
seia at eg er djupt ueinig i representanten Høie
si framstilling når det gjeld reduksjon
i dei frie inntektene dei to siste åra. Det har å gjera
med at han reknar inn meirskatteveksten.

Lat meg i tillegg streka under at i dag har
landet ei regjering som genuint er oppteken av å sikra
eit likeverdig tilbod over heile landet. Det tilseier at dagens
regjering har ei heilt anna merksemd mot kommunesektoren og kva som
skal til for å sikra dette tilbodet, enn det
Bondevik II-regjeringa hadde – ei regjering der
Høgre hadde kommunalministeren, og der fokuset var på skattelette
framfor fellesskapet.

Det endelege svaret når det gjeld
inntektssystemet, kjem altså i kommuneproposisjonen i mai.

