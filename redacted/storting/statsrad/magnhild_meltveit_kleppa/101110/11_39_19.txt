 Sterk kulde og mykje snø skaper problem for togtrafikken. Det fekk vi erfara sist vinter. Ikkje berre Noreg, men òg andre land sleit med dei same problema. Eg trur ikkje at samferdselsministrane har hatt for vane å kalla inn til det Hoksrud kallar for «krisemøter» utan at dette har vore strengt nødvendig.


Ut frå det vi opplevde sist vinter, er det naturleg at både eg og jernbaneverksemdene har vore opptekne av å styrkja vinterberedskapen slik at vi kan vera best mogleg budde på å møta komande vinter. Eg har difor hatt ein god dialog med både Jernbaneverket og NSB for å forsikra meg om at dei er godt førebudde på vinteren.


Måndag 25. oktober i år vart det arrangert ein pressekonferanse i Lodalen der Jernbaneverket og NSB presenterte fleire konkrete tiltak for å sikra betre driftsforhold for togtrafikken gjennom komande vinter.


I denne samanhengen vil eg peika på at auka løyvingar til drift og vedlikehald både i 2009 og i 2010 har gjort sitt til at viktige strekningar har vorte opprusta slik at dei no er meir robuste og toler hardare vêr. Dette fornyingsarbeidet vil halda fram og er høgt prioritert i regjeringa sitt budsjettforslag for 2011.


Både Jernbaneverket og NSB har sett i verk ei rekkje tiltak for å stå betre rusta framfor komande vinter.


Jernbaneverket bruker til saman 70 mill. kr på nytt og betre utstyr. I den nye vinterberedskapen ligg det òg inne auka bemanning og oppdaterte rutinar for å ha eit meir effektivt snøryddingsarbeid. Nye og større maskiner skal rydda hovudstrekningane raskare og oftare ved store snøfall. Det skal dessutan setjast inn eigne snøryddingsmaskiner for rydding av dei store sporområda på Oslo S og Alnabru. Det er òg utarbeidd manuelle rutinar for fjerning av isklumpar som fell av toga i sporvekslarane og gjer at vekselen ikkje legg seg i rett stilling, noko som lett fører til store forseinkingar i togtrafikken. I resten av landet blir òg snøryddingsutstyret overhala og fornya. Jernbaneverket har to store toglokomotiv som går i brøyteteneste om vinteren. Det eine er stasjonert på Bergensbanen, mens det andre er på Hamar og kan sendast til banestrekningar med særleg tungt snøfall. På Bergensbanen og Nordlandsbanen er det òg stasjonert to store roterande snøplogar til bruk på fjellovergangane.


NSB gjennomfører òg ei rekkje tiltak for at toga skal tola vinteren betre. Viktige tiltak er t.d. etablering av avisings- og tineanlegg, auka verkstadkapasitet og eit meir robust driftsopplegg som skal gjera togtilbodet meir føreseieleg for togpassasjerane dersom vi får ein vanskeleg vinter.


Når det gjeld meir konkret informasjon om vinteropplegget, kan eg m.a. visa til oppslaget i bladet Jernbanemagasinet nr. 9-2010.


Det er ingen tvil om at Jernbaneverket og NSB samarbeider godt for å førebu seg inn mot komande vinter. Gjennomgangen 25. oktober viser det.


