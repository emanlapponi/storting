  Konkurranseutsetjing av pleie- og omsorgstenester
reiser fleire spørsmål.  Sjølv om privat
drift er velkjent gjennom t.d. privat pleie og ideelle organisasjonars
drift av alders- og sjukeheimar, vil ei utsetjing av tenester føra
med seg nye utfordringar for kommunane dersom kommersielle firma kjem
inn i sektoren.

Det er i dag ikkje rettslege skrankar korkje
i kommunehelsetenestelova eller sosialtenestelova mot å overføra driftsansvar
for pleie- og omsorgstenester til private firma.

I lov om kommunar og fylkeskommunar § 12
nr. 3 heiter det:

«Kommunestyret
fastsetter selv kommunedelsutvalgenes arbeidsoppgaver.  Kommunedelsutvalg
kan tildeles avgjørelsesmyndighet i alle saker vedrørende
kommunedelen hvor ikke annet følger av lov.»

Eg viser òg til kommuneloven § 23,
som gjeld vidare delegering av fullmakter:

«Kommunalt
og fylkeskommunalt folkevalgt organ kan gi administrasjonssjefen
myndighet til å treffe vedtak i enkeltsaker eller typer
av saker som ikke er av prinsipiell betydning, hvis ikke kommunestyret
eller fylkestinget har bestemt noe annet.»

Dette vil gjelda tilsvarande for bydelsadministrasjonen
i Oslo.  Tolking av kva som er av «prinsipiell betydning» når
det gjeld konkurranseutsetjing av pleie- og omsorgstenesta, er ei
sak for bystyret.

La meg likevel understreka:

Kommunane har ikkje høve til å konkurranseutsetja forvaltningsoppgåver
og utøving av mynde.  Kommunane skal ta hand om:

				tildeling av tenester etter lovverket
og lokale vedtak

				utforming og kontroll av tenestene etter lovverket,
politiske vedtak og detaljerte kontraktar med den som er ansvarleg
for drifta

				finansiering av tenestene

Pleie- og omsorgssektoren har liten tradisjon
for detaljert omtale av eigne tilbod og kvalitetskrav.  Dersom kommunen
vel å konkurranseutsetja denne sektoren, er det naudsynt å setja
i verk eit grundig arbeid med å presisera omfanget av dei
tenestene ein ynskjer å få levert, og kva kvalitet
tenestene skal ha.

Mellom anna må desse tilhøva
vurderast:

				Kommunen må til
kvar tid utvikla og halda på kompetanse innanfor områda økonomi,
juss, forhandling og sjølvsagt pleie og omsorg.

				Kommunen må som ansvarleg
for kontrakten og som arbeidsgjevar kunna handsama omlegging og
eventuelt nedlegging av kommunale tiltak.

				Kommunen må òg vera
budd på og ha kapasitet til å handsama eventuelle
akutte problem i det private tenestetilbodet.

Eg ynskjer at kommunane aktivt drøftar
alternativ til privatisering/konkurranseutsetjing.  I Voksenåserklæringa
har vi lagt vekt på modernisering og fornying av offentleg
sektor.  Den store satsinga på pleie- og omsorgssektoren
i samband med handlingsplanen for eldreomsorga vil gje eit godt
grunnlag for eit offentleg tenestetilbod også i tida som
kjem.

Tenestene på dette området
er av personleg karakter.  Det gjer dei spesielt sårbare.
 I samband med handlingsplanen for eldreomsorga går det
no føre seg eit lyft over heile landet på denne
sektoren.  Bygningar og personell er sette i fokus.  Kvaliteten
i tenestene må drøftast nærare. 

Regjeringa tek sikte på å gje
ei nærare utgreiing om konkurranseutsetjing av pleie- og
omsorgstenester i kommuneøkonomiproposisjonen for år
2000.  Proposisjonen vert lagd fram i mai.

For ytterlegare å bidra til den grenseoppgangen
som er naudsynt, vil eg òg syta for at Stortinget får
høve til ei drøfting av grunnprinsippa, verdigrunnlaget
og kvaliteten i pleie- og omsorgstenesta.

  Det finst i dag mange tekniske hjelpemiddel
på marknaden. Det går føre seg eit omfattande
utviklingsarbeid på dette området, og det er all
grunn til å tru at bruken av ulike tekniske innretningar
vil auka i tida framover. Spekteret av tekniske hjelpemiddel er
stort, frå hjelpemiddel som brukaren sjølv utløyser,
som t.d. tryggleiksalarmar, til omfattande overvakingssystem.

Tekniske løysingar og ny teknologi
kan gje funksjonshemma og eldre høve til å leva
eit sikrare og meir sjølvstendig liv ved å kompensera
for reduserte funksjonar, gjera kommunikasjon mogleg, hindra ulykker
og varsla når brukaren treng hjelp. Samtidig kan slikt
utstyr representera omfattande inngrep i privatlivet. Dette reiser
viktige personvernspørsmål. Særlege etiske
og juridiske spørsmål er knytte til bruk av tekniske
innretningar i tenesteytinga til personar som ikkje kan
gje eit gyldig samtykke til bruken, som t.d. aldersdemente. Det
er òg ein fare for at teknologiske løysingar kan
bli ei erstatning for anna nødvendig eller ynskjeleg hjelp.
Teknikk kan aldri erstatta menneskeleg kontakt og omsorg.

Bruken av tekniske alarm- og varslingssystem
vart vurdert og regulert i samband med sosialtenestelova kapittel
6A «Rettigheter for og begrensning og kontroll med bruk
av tvang og makt m.v. overfor enkelte personer med psykisk utviklingshemming».
I rundskrivet til lova er det gjort nærare greie for dei
retningslinjene som gjeld kring dette. 

Vi står overfor store utfordringar
i omsorga for eldre og funksjonshemma i åra framover. Den
moderne teknologien utfordrar både rammene og innhaldet
i omsorga. Vi må vera opne for å vurdera teknologiske
løysingar som kan gje brukarane ein betre og sikrare kvardag. Samtidig
er det viktig å vera klår over dei etiske dilemma som
vil vera knytte til omfattande bruk av slike innretningar.

Departementet vurderer for tida kva tiltak,
under dette endringar av regelverket, som kan sikra rettstryggleiken til
aldersdemente. Ei vurdering av bruken av tekniske innretningar vil
vere ein viktig del av dette arbeidet. 

I tillegg er det viktig at vi reiser ein debatt
om innhaldet i pleie- og omsorgstenestene. Og som eg svarte i det førre
spørsmålet, vil eg syta for at Stortinget får
høve til ei drøfting av grunnprinsippa, verdigrunnlaget
og kvaliteten i pleie- og omsorgstenesta.

  Representanten Bendiks H. Arnesen peika på både
viktige eksempel som det er vel verdt å ta med seg vidare,
og dei mange dilemma som dei tilsette i denne sektoren står
overfor i dag. Eg er glad for det engasjementet han her har vist
ved å ta opp dette spørsmålet, og så vil
eg gjere mitt til at vi får problemområda innafor
dette feltet nærmare utdjupa og drøfta. 





                

