  Etter gjeldande føresegner for innkjøpsverksemda
i A/S Vinmonopolet skal prisane fastsetjast slik at utsalsprisen
er den same uavhengig av om eit produkt blir selt i vanleg flaskestorleik
eller annan flaskestorleik eller emballasje. Det er med andre ord
alkoholpolitiske omsyn som ligg bak føresegnene. Det gjer
at forbrukarane ikkje får nokon prisfordel – dvs.
rabatt – når alkohol kan seljast billegare i større
volum og annan emballasje, som t.d. i bag-in-box, som representanten
Nesvik spør om.

Vinmonopolet har i brev til departementet av
4. januar i år gjort greie for sitt ynske om at føresegna
blir oppheva, og grunngjev dette med endra forhold frå den
gongen føresegna vart gjeven. Det blir peika på at
overføringa av ekstrafortenesta på pappvin frå Vinmonopolet
til grossistane har ført til ei kunstig marknadsvriding
til fordel for grossistar som leverer pappvin. Vidare meiner Vinmonopolet
at den forventa prisnedgangen ikkje vil vera så stor at
det vil skapa noko alkoholpolitisk problem i form av større
forbruk, at ein prisnedgang på svakvin vil medverka til
at grensehandel og illegal omsetning får skjerpa konkurranse
frå legal omsetning, og at komsumet blir vridd frå sterkare
til svakare drikkar.

Denne saka vil eg sjå nærare
på. Eg tek sikte på å gjera greie for
ei mogleg endring i samband med revidert nasjonalbudsjett.

  Som det går fram av mitt fyrste svar,
er føresetnadene for føresegna endra. På det
punktet deler eg representanten Nesvik sitt syn. Det er òg
det som gjer at eg vil sjå nærare på dette. 

Når det elles gjeld alkoholpolitiske
omsyn i dei forslaga vi handterer, kan det nok vera at våre
vegar skilst – som dei av og til òg har gjort
før. Eg vil understreka at eg er oppteken av ein alkoholpolitikk
som tek omsyn ikkje berre til tilgjenge, ikkje berre til nokre kroner
frå eller til på pris, men som òg tek
omsyn til den samanhengen som er mellom tilgjenge, forbruk og skadar. 

  Lat meg klara opp i to forhold. For det fyrste:
Dei endringane som skjedde i avgiftene frå Regjeringa si
side, var eit forsøk på å få til
eit meir ryddig og rettferdig avgiftssystem. Det svaret som eg gav
representanten Nesvik i dag, er vel nettopp eit eksempel på at
Regjeringa, i ei tid med endra føresetnader, er villig
til å sjå på situasjonen på nytt.
Og det er 

det 

eg har sagt her. Eg har
faktisk ikkje stått og forsvart eksisterande system ut
frå ei alkoholpolitisk grunngjeving på dette feltet.
Det var det som var grunnen før, men det er no endra, og
eg går difor inn og ser på denne saka på nytt.
Men det eg ynskjer å understreka, og som eg synest er viktig å understreka,
er at det er eit aukande engasjement, ikkje minst ute i dei ulike
lokalsamfunna, og ei stor uro når det gjeld dei unge. Alkoholforbruket aukar,
og skadane aukar i dette landet. Det må vi òg
ta på alvor.





                

  Det er rett, slik representanten Nesvik seier,
at Regjeringa har svart EFTA sitt overvakingsorgan, ESA, at vi frå norsk
side held fast på synet om at alkoholpolitiske omsyn skal
styra alkoholpolitikken, og at dei norske reglane ikkje er i strid
med EØS-avtalen.

Bakgrunnen for saka er at ESA i oktober i fjor
sende ei grunngjeven fråsegn til den norske regjeringa.
I fråsegna hevda ESA at dei norske reglane som opna for
ulik behandling av alkoholhaldige drikkar med likt alkoholinnhald,
er i strid med reglane i EØS-avtalen om fri flyt av varer. ESA meiner
t.d. at rusbrus og øl med same alkoholprosent må behandlast
likt. Det vil m.a. seia at rusbrus må kunna seljast i butikk
som øl, og ikkje berre på Vinmonopolet, slik ordninga
er i dag.

Ved sida av øl finst det ei rekkje
produkt med same alkoholinnhald på marknaden som på grunn
av smak og marknadsføring i stor grad appellerer til ungdom.
Eg tenkjer her i særleg grad på den samansette
gruppa med drikkar som gjerne blir omtalt som rusbrus eller alcopops. 

Rusbrus kan vera basert på brennevin,
vin eller øl. Desse drikkane er som oftast søta
opp med sukkertilsetjingar og smakar til vanleg svært likt
brus. Denne smaken er i høg grad eigna til å skjula
alkoholstyrken i drikken. Vidare rettar marknadsføringa
av rusbrus seg i hovudsak mot ungdom. Drikkane får namn,
flaskene form og etikettane grafiske uttrykk som i særleg
grad tiltrekkjer seg unge menneske. Forsking frå Statens
institutt for alkohol- og narkotikaforskning, SIFA, viser vidare
at forbruket av desse drikkane kjem i tillegg til forbruk av andre
alkoholhaldige drikkar, f.eks. øl.

I Dokument nr. 8:85 for 1997-98 føreslo
representanten Fridtjof Frank Gundersen at norsk lovgjeving skulle
tilpassast for å likebehandla vin og øl med same
alkoholstyrke når det gjeld omsetning. Dette forslaget
vart avvist av stortingsfleirtalet i vedtak den 2. juni 1998, som
viste til at det ligg føre nok alkoholpolitiske grunngjevingar
til å halda ved lag forskjellsbehandlinga innanfor EØS-avtalen.

Eg er uroleg for at ei omlegging av regelverket
i samsvar med haldninga til ESA vil føra til større
totalforbruk blant unge menneske, gjera debutalderen for alkohol
lågare og opna vegen for at alkoholhaldige drikkar når
fram til nye og yngre brukargrupper. Det er ei utvikling Regjeringa
ikkje ynskjer. Med alt det engasjementet som er lokalt i kommunane
for å styrkja det førebyggjande arbeidet, engasjement
frå foreldre, skule, organisasjonar og folkevalde, er det
mi oppfatning at ei slik utvikling ynskjer heller ikkje små og
store lokalsamfunn i landet vårt.

  I denne saka held eg meg til undersøkingar
og rapportar som viser at det er samanheng mellom utforming, smak
og marknadsføring overfor ungdom og at ungdom faktisk prøver
ut desse ulike nye produkta. Det er ikkje for ingenting at undersøkingar
viser at det er ungdom som i størst grad nyttar rusbrus.
Det er òg slik at blant den yngste gruppa, frå 15
til 19 år, er det vanlegare å drikka rusbrus heime og
hjå vener. Forsking frå SIFA viser at rusbrus
i stor grad blir selt på diskotek, kafear, restaurantar
og andre plassar der ungdom til vanleg møtest, men altså fyrst
og fremst blir tilbydd heime for dei yngste. Då synest
eg Vinmonopolet handterer aldersgrensene greitt slik som situasjonen
er i dag.

