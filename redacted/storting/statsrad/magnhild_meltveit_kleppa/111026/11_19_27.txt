 Samferdselsdepartementet har gjeve Statens vegvesen i oppdrag å greia ut kor stort potensial ein ferjefri E39 vil ha for næringsliv og bu- og arbeidsregionar. Prosjektet skal vurdera teknologiske løysingar for fjordkryssingar og korleis konstruksjonane eventuelt kan utnyttast til å produsera energi frå bølgjer, straum og vind. Gjennomførings- og kontraktstrategiar skal òg greiast ut i prosjektet. Det er såleis eit omfattande arbeid med fire delprosjekt som skal gjennomførast. Nokre av delprosjekta er i gang, medan andre er i startfasen. Statens vegvesen er i ferd med å utarbeida ein konkret framdriftsplan. Førebels er det vanskeleg å seia konkret når heile prosjektet «Ferjefri E39» blir ferdigstilt.


For arbeidet med konseptvalutgreiingar langs E39 og Nasjonal transportplan 2014–2023 er framdrifta for delprosjekta om teknologiske løysingar og samfunnsverknader mest kritisk. Statens vegvesen har som ambisjon at desse delprosjekta skal ha ei framdrift som gjer at prosjektet «Ferjefri E39» kan bli eit grunnlag både for konseptval i pågåande KVU/KS1-arbeid langs E39 og for Nasjonal transportplan 2014–2023. Det er naturleg nok knytt størst uvisse til framdrifta i dei delprosjekta som inneheld grensesprengjande teknologiløysingar.


