 Eg skal berre koma med nokre få, korte kommentarar. Eg synest saksordføraren på ein veldig grei og folkeleg måte har greidd ut kvifor det er nødvendig med endringar. Eg er glad for at ein samrøystes komité har slutta seg til forslaget frå regjeringa.


Lat meg berre fastslå at norsk luftfart er trygg. Tryggleiken er det som står fremst i alle anledningar. Det er grunn til å presisera at når regjeringa legg fram eit så omfattande lovforslag, er handheving av luftfartslova hovudtema. Når vi likevel gjer det, er det fordi konsekvensane av manglande tryggleik er omfattande og kan vera fatale i luftfarten. Som folkevalde har vi difor ei plikt heile tida til å sørgja for at tryggleiksnivået stadig blir betre. Det er fordi konkurransen i luftfarten er så hard og fortenestemarginane så små at dei som vil overleva, må kutta kostnader. Det seier seg sjølv at akkurat det kan ha tryggleiksmessige konsekvensar. Då er det avgjerande at vi har ei robust lovgjeving og eit handhevingsapparat som bidreg til å halda oppe tryggleiken. Sjølv om tryggleik alltid er det viktigaste, er det viktig å unngå unødvendige negative samfunnsmessige konsekvensar av å handheva reglane. Ved å opna for tvangsmulkt og gebyr for lovbrot gjer vi det mogleg å reagera mot brot på lovgjevinga utan å måtta stengja lufthamner eller setja fly på bakken. Vi ser jo tydeleg kor krevjande det er i desse dagar.


Lat meg òg nemna at ei fast og konsekvent handheving av lovgjevinga er nødvendig for å tryggja like konkurransevilkår, særleg mellom flyselskapa. Det er urettferdig for dei beste aktørane dersom andre kan lura seg unna kostnader.


Så er dei forslaga som her er fremja, som Stortinget gjev si tilslutning til, ein kombinasjon av nokre EØS-relaterte endringar og forslag som vi fremjar på eigen kjøl – luftfarten er jo ei internasjonal næring, men her er altså forslag som òg blir fremja frå regjeringa for å sikra høgast mogleg tryggleik i Noreg – forslag som gjeld spesifikt for Noreg.


Dag Terje Andersen hadde her gjeninntatt presidentplassen.


