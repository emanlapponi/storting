  Pensjonsgjevande inntekt vert fastsett av
likningsetaten og er såleis eit spørsmål
som høyrer inn under Finansdepartementet.

Reglar for opptening av pensjonspoeng i folketrygda er
mitt ansvar, difor følgjande svar frå mi side:

Ektefellar i felles verksemd må setja
fram krav om å få likninga fordelt i samband med
sjølvmeldinga. Som kjent var det grenser for ei slik fordeling
i skattelova før 1986. Det gjorde det vanskeleg for ein
del kvinner i jordbruket å få fastsett poeng i
forhold til arbeidsinnsatsen sin. Grunna tidlegare kjønnsrollemønster
var det elles vanleg at inntekta på gardsbruket i sin heilskap
vart kravd av mannen.

For ektefellar med gardsbruk med låge
og middels inntekter ville eit større høve til å fordela
inntekta i dei aktuelle åra neppe vera nokon pensjonsmessig
fordel for ektefellane samla sett. Det kjem av ordninga med særtillegg/minstepensjon.
Ved dødsfall får dessutan attlevande ektefelle
ein fordel av avdøde si opptening. Ei deling vil likevel
alltid vera til fordel for samla inntekter over 12 gonger folketrygda
sitt grunnbeløp, fordi det her blir sett tak for kva den
enkelte får godskrive på seg.

Ved skilsmisse vil det vera ein fordel for
kvinna at den tidlegare felles inntekta frå gardsbruket
er fordelt.

Mange kvinnelege gardbrukarar som no nærmar
seg pensjonsalderen, ser at dei manglar poeng for åra før 1986,
og oppfattar det som diskriminerande samanlikna med mannen, som
har fått auka sine poeng på grunn av deira felles
arbeidsinnsats.

Eg er kjend med at landbruksorganisasjonane
i samband med jordbruksoppgjeret i 1992 sette fram spørsmål om
ei frivillig ordning som gav ektefellar høve til å fordela
den pensjonsgjevande inntekta mellom seg annleis med tilbakeverkande
kraft for åra 1967-1986, men at dei den gongen ikkje fekk
medhald.

Organisasjonane har no teke opp spørsmålet
med meg i samband med arbeidet med utjamningsmeldinga. Organisasjonane
vart i møte i Sosial- og helsedepartementet våren
1999 orienterte om at spørsmålet låg
på sida av dei spørsmåla som vart tekne
opp der, sidan det handlar om fordeling av pensjonsrettar ektefellane
imellom.

Etter ynske frå organisasjonane har
departementet arbeidd vidare med spørsmålet i
haust. Tidleg på nyåret vart saka send vidare
til Finansdepartementet som rette departement med førebels
vurderingar og spørsmålsstillingar frå Sosial-
og helsedepartementet. Eit hovudspørsmål vil vera
om ein kan opna for eit frivillig høve til omfordeling mellom
ektefellane utan at dette blir administrativt for komplisert.
Eg kan ikkje no seia noko om denne vurderinga, men vil halda kontakt
med finansministeren om saka og sjølvsagt koma
tilbake med ei oppfølging.

  Av mitt fyrste svar går det fram
at eg ikkje på dette tidspunktet vil forskotera
noko vi kan kalla ei løysing. Men det vi nå ser
på, er spørsmål om å opna for
frivillig høve til omfordeling mellom ektefellane, utan
at dette administrativt blir for komplisert. Eg har forståing
for at organisasjonane på nytt har reist dette spørsmålet,
nettopp ut frå tanken om rettferd ektefellar imellom, men òg
fordi det har vore ulik praksis, som representanten Aarrestad var
inne på, frå likningskontor til likningskontor. 

Når det gjeld spørsmålet
om tidsplan, vil eg setja mykje inn på at ein får
avklara denne saka i løpet av våren. 





                

  Regjeringa har i utjamningsmeldinga peika
på at funksjonshemma oftare har dårlegare levekår
enn gjennomsnittet for befolkninga, både i form av dårlegare økonomi,
svakare arbeidstilknyting og lågare utdanning.
Sysselsetjing står sentralt for å betra levekåra
til funksjonshemma. 

Regjeringa har særskilt fokusert på funksjonshemma og
arbeid ved at ein eigen handlingsplan for auka yrkesaktivitet blant
funksjonshemma inngår i St.meld. nr. 8 for 1998-1999
Om handlingsplan for funksjonshemma 1998-2001. Ei rekkje tiltak
er føreslått og sette i verk for å sikra
at arbeidsmarknadsetaten skal ha eit breitt tilbod av tenester for å nå målet
om at flest mogleg funksjonshemma skal ha høve til å delta
i arbeid. Eit godt tilpassa transporttilbod er ein føresetnad
for at mange funksjonshemma skal kunna få og behalda arbeid. 

Eg kjenner ikkje til den konkrete saka ein
viser til i spørsmålet. Det er heller ikkje naturleg
for meg å kommentera ei enkeltsak som denne. Når
det gjeld Regjeringas politikk på området funksjonshemma
og transport, vil eg ta utgangspunkt i måla som er nedfelte
i handlingsplanen for funksjonshemma. Regjeringa seier her at samferdselssystemet
skal leggjast til rette slik at menneske med funksjonshemming i
størst mogleg grad kan gjera bruk av ordinære
transporttenester. Gjennomføringa av tiltaka skal følgja
sektoransvarprinsippet. Det vil seia at det er dei vanlege instansane
i samfunnet som skal gje tilbod til funksjonshemma på lik
linje med befolkninga elles. Det er dei same instansane som ved
behov skal supplera med særskilde ordningar dersom dei
ordinære ordningane ikkje er tilstrekkelege. Regjeringa
legg til grunn at tiltak og tilrettelegging for funksjonshemma skal
vera ein integrert del av den generelle aktiviteten på samferdselssektoren.
Samferdselsdepartementet har i handlingsplanen for funksjonshemma
varsla at dei vil prioritera søknader frå fylkeskommunane
som gjeld transport for funksjonshemma innanfor departementets tilskotsordning
for rasjonell og miljøvenleg transport.

Meir spesialiserte og målretta transporttiltak
er i dag nødvendig som eit supplement til det ordinære
transporttilbodet. Samferdselsdepartementet utarbeidde rettleiande
retningslinjer for spesialtransport våren 1997 og inviterte
fylkeskommunane til å gjennomføra forsøksverksemd
med utvida transporttilbod. Transport i samband med arbeid og utdanning
for funksjonshemma har blitt prioritert. Dei rettleiande retningslinjene
har no verka ei tid, og Samferdselsdepartementet har tatt initiativ
til å få utarbeidd ein statusrapport om transporttenestene
for funksjonshemma i Noreg.

Samferdselsdepartementet og Fiskeridepartementet vil
i vår leggja fram ein nasjonal transportplan. Samferdselsministeren
opplyser at tilgjenge for funksjonshemma, inkludert spesialtransport,
vil bli tatt opp i Nasjonal transportplan.

Innanfor Sosial- og helsedepartementets område
vil eg peika på at folketrygda kan gje stønad
til bil til funksjonshemma. Stønad kan ein gje når
ein funksjonshemma treng bil til bl.a. å koma til og frå arbeids-
eller opplæringsplass. Ein må dokumentera at ein
har eit reelt og monaleg behov for transport. Det er vidare eit
vilkår at reise med offentlege transportmiddel på grunn
av funksjonshemminga ikkje er mogleg eller fører med seg
slike belastningar av varig art at det ikkje er rimeleg å krevja
det. 

Folketrygda kan vidare gje grunnstønad
til dekking av nødvendige ekstrautgifter til transport.
Med ekstrautgifter meiner ein utgifter som friske personar ikkje
har. Folketrygda gjev òg attføringsstønad
til personar som gjennomfører eit yrkesretta attføringstiltak.
Det kan gjevast høgare stønad dersom ein på grunn
av funksjonshemminga ikkje kan bruka rutegåande transportmiddel.

Undersøkingar viser at mange funksjonshemma
har problem med dårleg økonomi og høge
driftsutgifter knytte til bilhald. Regjeringa varsla difor i samband
med utjamningsmeldinga at Sosial- og helsedepartementet vil vurdera å betra
målretta grunnstønad til drift av folketrygdfinansiert
bil. På denne måten ynskjer Regjeringa at funksjonshemma
med dårleg økonomi betre får dekt sine faktiske
utgifter. 

Handlingsplanen for funksjonshemma gjeld for
perioden 1998 – 2001. Stortinget har slutta seg til måla
i handlingsplanen. Eg og andre statsrådar dette gjeld,
arbeider for å nå dei måla som er sette.
Tiltaka er komne godt i gang, men vi er i dag ikkje framme ved målet. 

 Eg har understreka at eit godt tilpassa transporttilbod
er ein føresetnad, og eg har stor forståing for
at representanten Arnesen i dag set søkjelyset på eit
spørsmål som det er all grunn til å retta
merksemd mot. 

Så har eg orientert om dei ordningane
som er i dag. Mitt inntrykk er at det faktisk er slik at det også finst
ordningar som ikkje alle kjenner til, og at det her er behov både
for informasjon om dei reglane som er, og for forbetringar. Eg vil
ta med meg det som er tatt opp her, til samferdselsministeren, slik
at vi kan sjå på på kva måte vi
innanfor denne perioden kan medverka til så mykje forbetring
som mogleg.





                

  Stønad frå folketrygda
i samband med fødsel er barne- og familieministeren sitt
ansvarsområde. Sidan spørsmålet vedkjem
reglane om koordinering av trygdeytingar som gjeld innanfor EØS-området,
vil eg likevel svara.

Fyrst vil eg orientera litt om fødselsstønader,
og så om trygdekoordineringsreglane i høve til
den typen eksempel som representanten Tømmerås
tar opp.

For å få rett til fødsels-
og adopsjonspengar etter folketrygdlova er det eit krav
at ein er medlem i folketrygda. Ein må dessutan ha vore
yrkesaktiv med ei pensjonsgjevande årsinntekt tilsvarande
minst halvparten av grunnbeløpet i minst seks av dei siste
ti månadene før stønadsperioden tar til.
Kravet om at ein må vera trygda, inneber at ein har rett
til å få utbetalt fødsels- og adopsjonspengar også under
mellombels opphald i utlandet. Det er ikkje gitt reglar som hindrar
utbetaling til utlandet så lenge ein framleis er medlem
av trygda i Noreg.

Hovudregelen etter EØS-avtalen er at arbeidstakarar har
rettar og plikter i høve til lovgjevinga i arbeidslandet. Krav
om fødselspengar skal setjast fram overfor det landet der
retten er opptent.

Trygdekoordineringsreglane innanfor EØS har
altså som utgangspunkt at ein person som er omfatta av
desse reglane, skal vera underlagd lovgjevinga berre i 

ein 

medlemsstat. Den nordiske trygdekonvensjonen
sikrar og utvidar desse reglane for nordiske statsborgarar. I tilfelle der
vedkomande er i inntektsgjevande arbeid i eit medlemsland, men er
busett i eit anna medlemsland, er hovudregelen altså at
vedkomande skal vera omfatta av trygdelovgjevinga i arbeidslandet.
Dette gjeld for ytingar som baserer seg på yrkesaktivitet
og inntekt, slik som f.eks. fødselspengar og sjukepengar.
Forordninga har ingen reglar om overføring av ansvaret
for desse inntektsrelaterte ytingane til bustadslandet.

I høve til dette regelverket skulle
det difor ikkje vera tvil om at det eksempelet som er nemnt, er
omfatta av svensk trygdelovgjeving, og at vedkomande dermed skal ha
rett til fødselspengar eller tilsvarande stønad
frå Sverige.

Rett nok har Sverige for ikkje lenge sidan – i
1998 – fått medhald i EF-domstolen for at svenske
fødselspengar, föräldrapenning, kan unntakast
frå eksport. Det galdt sak C-275/96, Anne Kuusijärvi
mot Riksförsäkringsverket. Men det gjeld berre
i tilfelle der vedkomande heilt har slutta som yrkesaktiv i Sverige,
noko som etter det som er opplyst, ikkje synest å vera
situasjonen i denne saka. 

Prinsippet om at arbeidstakarar skal vera omfatta
av trygdelovgjevinga i arbeidslandet, er det brei semje om blant
landa i EØS, og med atterhald om at eg ikkje kjenner detaljane i
den konkrete saka, må det etter mi meining skuldast ei
mistolking av regelverket dersom ein person som framleis er yrkesaktiv
i Sverige, blir nekta fødselspengar eller familieytingar
under tilvising til at vedkomande ikkje er busett der.

Saker som den representanten Tømmerås
tek opp, må i fyrste instans handsamast av det lokale trygdekontoret eller
eventuelt Folketrygdkontoret for utanlandssaker.

Sidan det truleg ikkje er sjølve regelverket,
men praktiseringa av det frå svensk side som her er problemet,
er vanleg framgangsmåte at avgjerda i Sverige må ankast
inn for dei svenske domstolane. Men la meg leggja til: Dersom saka
skulle vera tent med det, vil eg kunna hjelpa til ved at den blir
lagd fram for min svenske kollega, slik eg har gjort det med andre
saker tidlegare.

  Eg deler Tømmerås si påpeiking
her av behovet for like rettar på tvers av grensene. Eg
var overraska sjølv då eg møtte den eine saka
etter den andre rett etter at eg var komen inn i departementet,
der ein i utgangspunktet trudde at EØS-avtalen dekte slike forhold,
men der det altså viser seg at for dei nordiske landa er
det den nordiske konvensjonen som her sikrar og utfyller.

Eg har gjort greie for regelverket slik det
er i dag og òg – slik eg har forstått
Kuusijärvi-saka – så langt er tolka.
Eg skal ta med meg dei opplysningane som er komne her, og medverka
så langt eg kan. Og eg har erfaring med at ein kan lukkast
i ytterlegare betringar.





                

