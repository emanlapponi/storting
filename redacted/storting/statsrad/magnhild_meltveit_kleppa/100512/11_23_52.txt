 Det har vore to alvorlege ulykker på E39 ved Flekkefjord dei siste åra. I begge ulykkene var det tre omkomne. Den fyrste ulykka involverte tre ungdommar på veg mot Flekkefjord. Bilen køyrde ut på venstre side like før påkøyringa frå Flekkefjord mot aust og trefte m.a. jordskråninga. Den andre ulykka skjedde i fjor haust i samband med ei forbikøyring på veg mot aust. Gjennomsnittleg trafikk på denne delen av E39 er om lag 7 000 køyretøy i døgnet, med om lag 20 pst. tungtrafikk.


Med erfaring frå ein gjennomgang Statens vegvesen har gjort etter den siste dødsulykka på E39 ved Flekkefjord, har Statens vegvesen vedteke å gjennomføra følgjande utbetringar i inneverande år:


Skiltinga på vegstrekninga blir endra slik at det ekstra køyrefeltet på E39 forbi Flekkefjord mot aust tydelegare står fram som eit påkøyringsfelt og ikkje som ei mogleg samanblanding av påkøyringsfelt og forbikøyringsfelt.


Strekninga vil bli merka opp på nytt. Saman med den nye skiltinga vil dette få tydelegare fram kva som er standarden på denne strekninga.


Som del av arbeidet med Nasjonal transportplan 2014–2023 har Statens vegvesen starta opp arbeidet med ei konseptvalutgreiing, KVU, for E39 frå Søgne i Vest-Agder til Ålgård i Rogaland. Denne vil òg omhandla strekninga på E39 forbi Flekkefjord.


Det er ikkje sett av midlar til større tiltak på strekninga i Statens vegvesen sitt handlingsprogram for perioden 2010–2013. Eg føreset at ei prioritering av midtrekkverk på strekninga blir vurdert i samband med arbeidet med Nasjonal transportplan 2014–2023.


