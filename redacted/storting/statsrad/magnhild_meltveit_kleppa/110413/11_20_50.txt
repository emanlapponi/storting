 NSB har sett at mange av toga som går på strekninga Kristiansand–Stavanger, ikkje klarer å nå målet om ei punktlegheit på 90 pst., spesielt ikkje i morgon- og ettermiddagsrushet. Det hender difor at dei reisande ikkje når skule, arbeid eller korresponderande bussar på Bryne, på Klepp eller i Sandnes. Slik kan det ikkje vera. Ruteplanen skal ein kunna lita på.


NSB opplyser at desse manglane på punktlegheit hovudsakleg kjem av høg utnytting på den enkeltspora togbanen mellom Egersund og Sandnes. Dette gjer at ruteplanen ikkje er robust nok. Sjølv små hendingar og avvik får store konsekvensar for både person- og godstrafikk.


NSB og Jernbaneverket sette difor i gang eit prosjekt for å identifisera årsakene til forseinkingane. Det blir etter dette tilrådd å endra nokre stader der toga møtest, men òg å auka køyretida for nokre avgangar. NSB har informert meg om at dei no, etter eit møte med Vest-Agder fylkeskommune, har sett opp eit forslag til rutetider der nokre regiontog mellom Kristiansand og Stavanger får om lag 15 minutt auka køyretid på strekninga Egersund–Stavanger.


Nokre lokaltog får ein mindre auke, på 1–3 minutt. På det nye dobbeltsporet mellom Stavanger og Sandnes blir det berre mindre justeringar i rutetidene. Desse endringane vil i følgje NSB gjera togruta mellom Stavanger og Kristiansand meir stabil.


NSB planlegg å senda eit høyringsbrev til fylkeskommunane i Rogaland og Vest-Agder, der dei kan koma med fråsegner til NSB sine nye ruteplanforslag. Parallelt vil Samferdselsdepartementet, som enno ikkje har hatt anledning til å vurdere NSB sitt forslag, gjera det no.


Eg vil følgja opp at togtilbodet framover blir så godt som råd er, gjeve dei infrastrukturmessige forholda på strekninga. Eg legg vekt på at togverksemdene involverer dei lokale styresmaktene.


