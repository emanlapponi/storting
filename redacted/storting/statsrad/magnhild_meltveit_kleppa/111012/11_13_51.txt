 Nytt dobbeltspor mellom Oslo og Ski, òg nemnt som Follobanen, er utan samanlikning det største samferdselsprosjektet i Nasjonal transportplan 2010–2019. Med utbygginga av Follobanen vil strategien med fire spor innanfor det sentrale Oslo-området vera sluttført på dei viktigaste delane av dei tre hovudkorridorane. Nytt dobbeltspor på strekninga vil gje eit betydeleg betre og meir påliteleg togtilbod, på grunn av både auka kapasitet og redusert reisetid.


Follobanen er eit særs krevjande prosjekt å planleggja, ikkje minst gjeld dette innføringa av den nye banen mot Oslo S gjennom Middelalderparken og Minneparken. Dette er område av stor kulturhistorisk verdi. Det må dessutan takast omsyn til bustader, bygningar, ulike installasjonar under Ekebergåsen, m.m.


Gjennom arbeidet med planprogrammet og konsekvensutgreiinga er det vurdert ei lang rekkje med ulike løysingar. Omsynet til kapasiteten på Oslo S, moglegheita for å nå dei gjennomgåande spora i Oslotunnelen og tryggleiken og punktlegheita i togtrafikken har vore viktige utgreiingstema.


I konsekvensutgreiinga som vart send på høyring våren 2011, vart det lagt fram to ulike alternativ for innføringa av Follobanen til Oslo S. Begge inneber å leggja dagens Østfoldbane og inngåande Follobane i den såkalla Klypen. Utgåande Follobane vart foreslått lagd i dagens Østfoldbanekulvert i eit austre alternativ gjennom Gamlebyen gravlund eller i eit vestre alternativ gjennom busetnad langs Mosseveien.


I høyringa som hadde frist i juni i år, uttala riksantikvaren at begge alternativa vil innebera omfattande konfliktar med kulturminne av stor nasjonal verdi. Det er størst konflikt med det austre alternativet gjennom Gamlebyen gravlund. Riksantikvaren tek derfor atterhald om å fremja ei formell motsegn dersom omsynet til kulturminne ikkje blir vareteke på ein god nok måte.


I det vidare planarbeidet ynskjer difor Jernbaneverket, i dialog med riksantikvaren, å sjå om det er mogleg å redusera dei negative konsekvensane. Jernbaneverket vurderer no m.a. om det kan vera teknisk mogleg å leggja også den utgåande Follobanen gjennom Klypen. Ei slik løysing kan vera problematisk og utfordrande for m.a. Middelalderparken, ikkje minst i byggjetida. Jernbaneverket ser no konkret på kva tiltak som kan setjast i verk for å redusera inngrepa.


For dei reisande i denne korridoren er det sjølvsagt ikkje gunstig at prosjektet av denne grunn kanskje blir opp til eitt år forseinka. Det er likevel viktigare å finna den beste planløysinga for eit så stort prosjekt. Slik eg forstår det, nyttar Jernbaneverket topp kompetanse i utviklinga av Follobanen for å finna dei beste løysingane.


Dagfinn Høybråten hadde her overtatt presidentplassen.


