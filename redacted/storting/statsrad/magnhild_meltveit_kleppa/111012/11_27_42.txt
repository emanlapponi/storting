 Ja, eg deler Sortevik si uro i høve til å få noko gjort på ulukkesbelasta strekningar. Det er òg difor vi har satsa så tungt som vi har, på trafikktryggleikstiltak. I tillegg set vi inn ei heil rekkje andre tiltak, m.a. tiltak overfor føraren, og vi ser no ein positiv trend på landsbasis når det gjeld trafikktryggleik.


Lat meg seia at når det gjeld E16 mellom Voss og Trengereid, har ikkje den strekninga 10 meter vegbreidd i dag. Det er krevjande å utvida vegen på grunn av bratt sideterreng, busetnad, fleire avkøyrsler og kryss, tunnelar og nedføring til vassdrag. Bygging av midtrekkverk må difor vurderast i samband med Nasjonal transportplan 2014–2023 og påfølgjande handlingsprogram. Men på kort sikt kan forsterka midtoppmerking vera eit effektivt tiltak. At vi gjev denne strekninga spesiell merksemd, trur eg Sortevik er klar over.






                

