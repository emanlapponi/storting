 Departementet har gjeve mandat for konseptvalutgreiinga for E39 Aksdal–Bergen. Det følgjer klart av mandatet at ferjefritt alternativ skal inngå, men det er ikkje ei føring at berre ferjefritt alternativ skal vurderast.


Konseptvalutgreiinga for E39 Aksdal–Bergen er no send til høyring og ekstern kvalitetssikring, KS1. Det er i utgreiinga tilrådd å gå vidare med to alternativ, eit midtre og eit indre alternativ, som begge har ferjefritt samband som mål. Det heiter i konseptvalutgreiinga at det i den vidare planlegginga kan vurderast ei etappevis utbygging av det midtre alternativet, der det i fyrste omgang blir etablert eit forkorta ferjesamband.


Statens vegvesen er òg i gang med eit prosjekt om ferjefri E39, der det blir fokusert på moglege teknologiske løysingar og samfunnsmessige verknader. Dette gjeld bl.a. kryssinga over Bjørnefjorden i Hordaland. Med planlagd framdrift vil både kvalitetssikringa av konseptvalutgreiinga og prosjektet om ferjefri E39 kunna vera viktige grunnlag for arbeidet med Nasjonal transportplan 2014–2023.


Regjeringa skal ta stilling til dei ulike prioriteringane i samband med rulleringa av Nasjonal transportplan våren 2013. Mi målsetjing er klar: E39 Aksdal–Bergen skal inn i neste NTP.


