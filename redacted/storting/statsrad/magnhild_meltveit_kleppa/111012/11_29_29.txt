 Tre omsyn er i denne samanhengen viktige:


Det eine er moglegheit til å køyra til ein er 75 år for ein frisk og rask drosjesjåfør som ynskjer det.


Det andre er rekruttering til ei næring som det er svært viktig å vareta.


Det tredje er å visa fleksibilitet, å ta omsyn til ei næring som er ulik i ulike delar av landet. Då meiner eg at vi har ei god avveging i dag. For det fyrste er kravet til køyresetel endra, slik at ein drosjesjåfør kan køyra til han er 75 år. For det andre har vi ei øvre aldersgrense på 70 år for å kunna ha drosjeløyve. Det er fordi løyva er behovsprøvde. Forventing om sirkulasjon av løyva er med å på gjera at dei blir lyste ledige etter eit visst tidsrom. Det er igjen med på å oppretthalda rekrutteringa av sjåførar i drosjeyrket. Så er det i tillegg viktig å understreka at her er moglegheit for unnatak i dei områda der det er aktuelt.


Så må eg i tillegg understreka at yrkestransportlova vart endra for to år sidan i Stortinget. Det er her vi finn desse avvegingane. Eg meiner at etter to år med ny lov med dei avvegingane som då vart gjorde – på dette feltet gjeld det drosjenæringa – er det for tidleg å gjera noko vurdering akkurat når det gjeld løyve og alder. Men eg vil berre melda at om kort tid legg vi fram eit høyringsnotat som inneber forslag til endring på andre område for drosjenæringa i yrkestransportlova.


