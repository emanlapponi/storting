 Statens vegvesen opplyser at det har vore 53 dødsulukker på strekninga sidan 1991. Ein negativ trend på starten av 1990-åra vart stoppa etter intensiv trafikkovervaking frå politiet si side og gjennomføring av så vel kontrollar og kampanjar som fysiske tiltak. Det har no vore ei ny negativ utvikling i talet på dødsulukker. Så langt i 2011, per 7. oktober 2011, har det vore fem ulukker der til saman seks personar har mista livet. Talet på møteulukker har vore aukande. Eg ser svært alvorleg på denne situasjonen. Vi ser ein trend som må snuast snarast råd.


Som opplyst i mitt svar på skriftleg spørsmål nr. 1784, frå representanten Sortevik i august 2011, sette Statens vegvesen i mars 2011 ned ei arbeidsgruppe som ser på moglege strakstiltak på strekninga Voss–Bergen. Rapporten med prioritert liste over strakstiltak skal vera ferdig i november 2011. Aktuelle tiltak på kort sikt vil vera fartsreduksjonar, kampanjar og kontrollar i samarbeid mellom Statens vegvesen og politiet, skilting, kalking/kvitmåling av tunnelar, forsterka midtoppmerking, tilrettelegging for forbikøyring, etablering av stopp- og parkeringslommer, sanering av trafikkfarlege avkøyrsler, utbetring av trafikkfarlege busslommer m.m.


I dag skriv vi 12. oktober. Arbeidsgruppa legg fram forslaga sine i november. Dette er så langt det eg kan avklara når det gjeld strakstiltak på E16. Som denne lista fortel, er det her snakk om mange viktige strakstiltak som i sum vil bidra til å redusera trafikkulukkene.


