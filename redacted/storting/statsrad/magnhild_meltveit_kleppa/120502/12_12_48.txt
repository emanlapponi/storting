 Det er rett at hovudstadsområdet står framfor store utfordringar med omsyn til forventa vekst i folketalet. Regjeringa har som mål at veksten i persontransporten skal takast med kollektivtransport, sykling og gåing. I klimameldinga slår vi fast at kollektivformål og sykkeltiltak skal gjevast auka prioritet ved fordeling av samferdselsløyvingane. Regjeringa vil auka investeringane i jernbanen, men vi vil òg auka statlege tilskot til investering og drift av fylkeskommunal kollektivtransport og andre miljøvenlege transportformer.


Regjeringa sine planar for utbygging av jernbanen og annan kollektivtransport vil bli presenterte nærmare i stortingsmeldinga om Nasjonal transportplan 2014–2023, som vil bli lagd fram våren 2013.


Vi har gjeve etatane eit klart mandat for deira forslag til Nasjonal transportplan – å vurdera korleis staten kan bidra med auka medfinansiering i forhold til i dag. Vi har i departementet organisert oss med eit eige kollektivprosjekt som òg skal arbeida med desse spørsmåla fram mot framlegginga av Nasjonal transportplan.


