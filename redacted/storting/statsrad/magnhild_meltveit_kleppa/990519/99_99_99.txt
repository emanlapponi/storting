  Det er positivt at turistnæringa
ynskjer å servera gjestene tradisjonell norsk mat og drikke.
Det er ingen tvil om at vi har mykje godt å by på i
dette landet, og heimeprodusert øl vil kunna inngå i
det. Alkohollova er ikkje til hinder for at det t.d. blir servert
heimebrygga øl. 

Då Stortinget handsama forslaget til
endringar i alkohollova i 1997, vart spørsmålet
om utskjenking av heimebrygga øl i eiga verksemd
diskutert. Departementet peikte den gongen på at dersom
ein gjer unntak frå løyveplikta for
einskilde typar produksjon, vil det innebera eit hol i løyvesystemet
som vil føra med seg kontrollproblem. Sjølv om
slik produksjon nok vil utgjera ein liten del av den totale omsetnaden,
er det truleg at eit slikt hol i systemet kan auka faren for lekkasjar
både når det gjeld alkoholhaldige varer og avgifter. 

Eit fleirtal bad departementet koma med ei
nærmare utgreiing av saka og eit forslag til særskild
løyveordning for utskjenking i eiga verksemd. Departementet
greier for tida ut spørsmålet og vil etter planen
leggja fram ei sak om dette i løpet av året.

Så til representanten Johnsen sitt
konkrete spørsmål om tidsperspektivet. Det vil
altså bli lagt fram ei sak i løpet av hausten.
Øllova er no til handsaming i Stortinget, og det kan nok derfor
tenkjast at det mest realistiske her er to trinn.

  Eg har merka meg fleirtalet si meining, slik
det her vart sitert av representanten Jan Johnsen. Samtidig er det
eit anna fleirtal, medlemene frå Arbeidarpartiet, Senterpartiet
og Sosialistisk Venstreparti, som i Innst. O. nr. 59 for 1996-97
ikkje ville gå nærmare inn på dette i
samband med handsaminga av lov om endringar i alkohollova,
men som bad 

«Regjeringa
utrede saken grundigere for å kunne beskrive og utforme
en bevillingsordning, der alle lovhensyn og regelverk tas med for
eventuelt å gi mulighet for utskjenkning i egen bedrift
sammen med mat som tradisjonelt hører med».

Eg tolkar det slik at ulike omsyn her skal
utgreiast og ulikt regelverk takast med. Det inneber at eg på dette
tidspunktet ikkje vil forskottera ei løysing, men eg skal
lova at ei sak vil bli lagd fram for Stortinget i løpet
av hausten.

  Den saka som vil bli lagd fram for Stortinget
til hausten, skal ta vare på det som var Stortinget si
meining då desse merknadene vart skrivne. Korleis det vil
sjå ut, kva tilrådinga vil bli, innhaldet, tilknyting
til lovverk osv., må eg få lov til å koma
tilbake til.

Elles ville det ikkje ha undra meg om representanten Jan
Johnsen, med den praktiske tankegangen som han har vist før,
hadde spurt om kvifor i all verda det har teke så lang
tid å få dette frå departementet. Eg
er glad for at eg vart gjord merksam på at her ligg det
noko som ikkje er fylgt opp, men eg reknar med at òg Johnsen
har forståing for at det her var andre sider ved alkohollova
som vi måtte prioritera. Like eins har vi òg brukt
mykje tid på å leggja fram ein handlingsplan for
redusert rusmiddelbruk.





                

