  Stortinget endra alkohollova i 1997. Når
det gjeld løyvegebyret, er reglane endra slik at gebyret
utgjer eit fast kronebeløp pr. omsett liter alkohol. Dette
har til fylgje at gebyrbeløpet veks i takt med omsetninga.
Dei av løyvehavarane som har størst omsetning,
vil betala det høgste gebyret. Reglar om storleiken på gebyra
er gitt i forskrift. 

Gebyret skal dekkja kostnader i samband med
kommunens handsaming av søknader om løyve til
sal eller skjenking av alkoholhaldig drikk og dessutan kontrollutgifter.
Minstegebyret på 1 000 kr for sal og
3 000 kr for skjenking som skal betalast uavhengig
av omsetninga, er fastsett for å dekkja desse utgiftene. 

Minstegebyret blei først foreslått
til 500 kr for sal og 1 000 kr for skjenking.
Under forskriftshøyringa meinte mange kommunar at minstegebyret
var for lågt til å dekkja utgiftene til løyvehandsaming
og kontroll. Difor blei minstegebyret fastsett til 1 000 kr
for sal og 3 000 kr for skjenking. Eg ser på evaluering
av dei lovendringane som blei gjorde, som viktige, og har difor
gitt Statens institutt for alkohol- og narkotikaforskning, SIFA,
denne oppgåva med frist til utløpet av neste år.
Då vil SIFA bl.a. sjå nærare på minstegebyra.
Dersom det viser seg at omlegginga fører til konsekvensar
som ikkje er ynskjelege for særskilde grupper, vil eg vurdera å endra
regelverket. 

  Når det gjeld den prøva
som blir kravd for dei som skjenkjer alkohol, er det ei prøve
som faktisk er gjennomført etter initiativ frå bransjen
sjølv. Dei ynskte sjølve å rydda opp
i forhold til visse sider av bransjen. Det er elles kanskje eit
spørsmål som kunne ha vore gjenstand for eit eige
hovudspørsmål i spørjetimen, og som også har
vore tatt opp tidlegare av stortingsrepresentantar. Eg har for min
del ikkje planar om å endra det. Det er ei prøve
som nyleg er innført. 

Når det gjeld løyvegebyr
elles, vil eg altså koma tilbake med ei evaluering.

  Lat meg gå tilbake til påstandane
her både om tvang til å seia opp bevillingar og
om eit dårlegare tilbod på grunn av kostnader,
og praktiske problem i samanheng med det. 

Vi hadde altså ein høyringsrunde
før denne forskrifta blei sett i verk, og det var kommunane
sjølve som gav råd i forhold til korleis gebyra
skulle fastsetjast. Eg har forstått det slik at Arbeidarpartiet
og sentrumspartia er einige om at vi i sum skal ha ein restriktiv
alkoholpolitikk, og at vi i sum også skal ha reglar som
er rimeleg like frå kommune til kommune. Men når
det gjeld dei satsane som spørjaren her tok opp, kjem eg
til å koma tilbake med ei evaluering av dei, for eg har
fått dei same signala frå fleire små bedrifter.





                

