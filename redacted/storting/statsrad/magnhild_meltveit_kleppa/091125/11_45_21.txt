 Eg er særs oppteken av at jernbanen skal opplevast som eit tilgjengeleg, trygt og
              miljøvennleg transportalternativ til og frå arbeid, skule og fritidsaktivitetar. I
              Nasjonal transportplan 2010–2019 er det, som representanten Hareide peikar på, sett av
              3,47 milliardar kr til investeringar i jernbaneinfrastruktur innanfor programområdet
              stasjonar og knutepunkt. Programområdet omfattar 

«tiltak for å forbedre publikumsrettede fasiliteter på stasjoner og knutepunkt med
              vekt på sikkerhet, informasjon, universell utforming og tilgjengelighet for alle.» 

I tillegg til investeringar under programområdet stasjonar og knutepunkt skal det òg
              brukast investeringsmiddel til stasjonar som inngår i større infrastrukturprosjekt. 

I 2010 foreslår Regjeringa å setja av 278 mill. kr til programområdet stasjonar og
              knutepunkt, slik det går fram av Samferdselsdepartementet sin budsjettproposisjon for
              2010. I denne proposisjonen er det ikkje spesifisert at det skal brukast 30 mill. kr
              til arbeidet med universell utforming av jernbanestasjonar, slik representanten
              Hareide legg til grunn i sitt spørsmål. Innanfor ramma av foreslått løyving på
              programområdet stasjonar og knutepunkt vil Jernbaneverket kunne avgjera kor mykje som
              kan brukast til universell utforming av stasjonar. Jernbaneverket har dessutan
              fullmakt til å omdisponera middel innanfor post 30 Investeringar, dersom det skulle
              vere mogleg å bruka meir middel til universell utforming. 

At det føreligg tilgjengelege planar for universell utforming på den einskilde
              stasjonen, vil vera eit moment som må telja med i spørsmålet om kor mykje som kan
              brukast på denne typen tiltak i 2010. 

