 Regelsettet som representanten Hoksrud viser til, varetek svært viktige omsyn. Køyre-
              og kviletidsregelverket har m.a. til formål å betra trafikktryggleiken.
              Dyrevelferdslova skal sikra gode kår for dyra – t.d. gjennom kravet om at levande dyr
              skal transporterast snarast mogleg fram til målet. Det er likevel slik at òg
              dyretransportar har plikt til å overhalda fartsgrensene, køyre- og kviletidsreglane og
              andre vegtrafikkreglar. Slik sett kan ein dermed ikkje snakka om konflikt i juridisk
              forstand mellom dyrevernlovgjevinga og krava etter køyre- og kviletidsreglane.
              Dyrevernlovgjevinga sitt krav om at transportar av levande dyr skal koma fram raskast
              mogleg, må lesast med dei innskrenkingane som følgjer av vegtrafikklovgjevinga. 

Eg ser likevel at målet om å få dyretransportar raskast mogleg fram etter omstenda
              kan vera utfordrande å sameina med køyre- og kviletidsreglane sine krav til
              gjennomføring av pausar til rett tid. Eg er difor glad for at Europakommisjonen, på
              bakgrunn av at Samferdselsdepartementet tok dette opp med kommisjonen, har varsla ein
              gjennomgang av tilhøvet mellom dei underliggjande EU/EØS-reglane for dyretransport og
              EU/EØS-reglane om køyre- og kviletid. Formålet med denne revisjonen er å avstemma
              desse regelverka betre mot kvarandre. 

Når det gjeld transport av hestar spesielt, så er slike transportar alt unnatekne
              køyre- og kviletidsreglane i relativt stor grad. 

Ikkje-kommersielle hestetransportar med største tillaten masse inntil 7,5 tonn og
              verksemder sin transport av eigne hestar innanfor ein radius av 100 km er fritekne for
              køyre- og kviletidsreglane. Noreg har med dette nytta seg av det handlingsrommet
              EU/EØS-regelverket gjev til å gje unntak frå køyre- og kviletidsreglane for transport
              av levande hestar. 

Lat meg avslutningsvis visa til svar som er daterte 6. mai og 1. juli 2009 frå
              dåverande samferdselsminister Navarsete. Det er svar som er gjevne på skriftlege
              spørsmål frå representanten Hoksrud om denne tematikken, og som er meir utdjupande enn
              dette svaret kan vera, innanfor dei minutta som er til disposisjon. 

