 Ved budsjettbehandlinga i haust vedtok stortingsfleirtalet,

inklusiv Arbeidarparitet, innsparingar på 55 mill. kr

til støtte til IT-hjelpemiddel frå folketrygda.

Innsparinga skal gjennomførast ved at ein dreg klårare

grenser mellom kva for eit ansvar folketrygda og skuleverket har

for elevar/lærlingar med lese- og skrivevanskar.

Reglane er no skjerpa. Folketrygda har ansvaret for å finansiera

IT-hjelpemiddel til elevar med spesifikke lese- og skrivevanskar/dysleksi, medan

skulen har ansvaret for å leggja til rette undervisninga

for elevar med mindre lese- og skrivevanskar.

Representanten Olav Gunnar Ballo tok opp eit

tilsvarande spørsmål frå representanten

Karin Andersen i Stortingets spørjetime den 17. mars d.å.

Eg viser til mitt svar då, men vil tilføya: Dei

fleste elevar/lærlingar som brukar IT-hjelpemiddel

i skulen, treng spesialundervisning. Etter opplæringslova

skal det for den einskilde vera utarbeidd ein individuell opplæringsplan.

Den skal innehalda mål for faget og vidare omtala læremiddel,

hjelpemiddel, arbeidsmetodar og organisering av opplæringa.

I dei tilfelle ein søkjer folketrygda om IT-hjelpemiddel,

skal den individuelle opplæringsplanen liggja ved søknaden. Samstundes

skal behovet for IT-hjelpemiddel stadfestast i form av ei fagleg

utsegn frå PP-tenesta.

Det er skulen/PP-tenesta som har ansvaret

for å utgreia eleven/lærlingen med tanke

på omfanget av lese- og skrivevanskar. Utgreiinga krev

omfattande kartlegging, der ein ser på læringssituasjonen

og føresetnadene reint generelt. Som hjelpemiddel i utgreiingsarbeidet

i PP-tenesta vert det ofte nytta standardiserte testar, bl.a. utvikla

ved Senter for leseforsking. Det er misvisande å kalla

dei testane som PP-tenesta nyttar, for IQ-testar. Dei skal ikkje

nyttast til å fastsetja eleven sin IQ. Testane er eit hjelpemiddel

for dei som utgreier, og for eleven/lærlingen

med tanke på kva tiltak som bør setjast inn. Utsegna

om at elevar/lærlingar med spesifikke lese- og

skrivevanskar skal gå gjennom ein intelligenstest for å få tilgang

til datautstyr i skulen, er såleis ikkje rett. Hjelpemiddelsentralen

gjer vedtak og set i verk tiltak i saka på bakgrunn av

opplysningar som kjem fram i søknaden, m.a. ei sakkunnig

utsegn frå PP-tenesta. Ordninga skal evaluerast etter ei

tid – det vil eg syta for.

Det å kartleggja læringssituasjonen

og føresetnadene til elevar/lærlingar

er særs viktig når ein skal leggja til rette opplæringa.

Eg vil i denne samanhengen visa til oppslaget i Aftenposten laurdag

den 10. april, der det framgår at ein no skal setja i gang

ei landsomfattande kartlegging av alle elevar i 2. og 7. klasse

med tanke på lese- og skrivevanskar. Føremålet

er tiltak så tidleg som mogleg.

  Eg er glad for at det blir fokusert på ny

teknologi og det eminente hjelpemiddel som det kan vera. Samtidig

er det ei viktig oppgåve å syta for eit regelverk

som gjer at ansvarsforholdet blir avklart, og at ansvaret blir rett

plassert. I denne samanhengen var det i 1997 avsett 35 mill. kr

på budsjettet til IT-hjelpemiddel, og det blei brukt mellom

75 og 80 mill. kr. I 1998 gjekk det ca. 180 mill. kr til skulehjelpemiddel

ifrå folketrygda, og av dei gjekk om lag 165 mill. kr til

elevar med lese- og skrivevanskar. Eg synest det er avgjerande viktig

at så mange som mogleg får rett hjelp, men det

er òg viktig å avklara ansvaret for utgiftene.

  Dette spørsmålet tenderer

over i utdanningsministerens ansvarsområde. Det er viktig

at vi begge to syter for avklaring på våre område,

men òg at vi i fellesskap syter for at IT-hjelpemiddel

kjem flest mogleg til gode. Eg synest spørjaren på ein

god måte understreka verdien av IT-hjelpemiddel. 

Det som er eit dilemma, er forståinga

av reglane for folketrygda og det ansvaret som kommunane her har.

Ei arbeidsgruppe har her føreteke ein gjennomgang og avklart

ansvarsforholdet, slik at flest mogleg skal ha høve til å prøve

dette hjelpemidlet betre ut. Eg har sytt for oppfylging av denne

gruppas arbeid, og meiner ansvaret i dag er greitt plassert.





                

 Lov om folketrygd gjev heimel for hørselshemmas

rett til stønad til tolkehjelp. For at hørselshemma

skal kunna fungera i arbeid, kan dei få dekt utgifter til

tolkehjelp med opptil 30 timar pr. månad.

Eg er kjend med at 30 timar pr. månad

er tilstrekkeleg for somme, mens det for andre er for lite. Dei

individuelle behova for tolkehjelp har nær samanheng med

oppgåver og ansvar som fylgjer av arbeidet, noko denne

saka er eit godt døme på. Slik regelverket i dag

er utforma, er det ikkje mogleg å dispensera frå taket

på 30 timar tolkehjelp pr. månad.

Nokre arbeidsplassar har mange døve

tilsette, slik også tilfellet er ved Conrad Svendsen Senter.

Departementet har nyleg starta eit arbeid der vi ynskjer å setja

i gang ei forsøksordning med omsyn til bruk av tolk ved ein

eller fleire slike arbeidsplassar. Forsøket vil innebera at

arbeidsplassen får høve til å tilsetja

tolk i fast stilling innanfor det timetalet dei døve tilsette

totalt har rettar til. Dette vil innebera at ein i forsøket «kollektiviserer» den individuelle

retten. Forsøket vil såleis opna for at somme vil

ta ut for meir enn 30 timar pr. månad, medan andre vil ta

ut mindre. Arbeidstakarane vil på den måten kunna nytta

tolk i høve til behov. Med ei slik ordning vil arbeidstakarane

ikkje ha høve til òg å bestilla tolkeoppdrag frå hjelpemiddelsentralen.

Departementet vil setja ned ei arbeidsgruppe som skal førebu

og leggja rammene for ei slik forsøksordning.

Eg har ikkje høve til å dispensera

frå regelverket, slik at den døve leiaren for

Conrad Svendsen Senter kan få innvilga sin søknad

om 80 timars tolking pr. månad. Men med det omtalte forsøket

ynskjer eg å gje større fleksibilitet i bruk av

tolk på arbeidsplassar med mange døve tilsette,

og eg håpar dei slik vil kunna få løyst

sine arbeidsoppgåver på ein betre måte.

Eg reknar med at det er forståing

for at eg ikkje på dette tidspunkt kan namngje kva bedrifter

ein har tenkt å gje høve til å delta

i dette forsøket. Eg kjenner til at det er om lag 10 bedrifter

som har mange døve tilsette, mellom dei er Conrad Svendsen

Senter.

  Eg er fullt ut samd i den utgreiinga som representanten

Rise her gjev av verdien av at døve har leiarstillingar

i bedrifter der døve er tilsette, og kan vise at dei fungerer.

Eg er òg samd i at det er ei viktig oppgåve for

det offentlege å medverke til at arbeidstilhøva

blir så gode som mogleg. Eg har alt sagt at Conrad Svendsen

Senter kan vera ein aktuell kandidat blant ti andre. Arbeidsgruppa

sitt arbeid bør gå fort. Eg ser føre

meg at eit forsøk kan setjast i gang, forhåpentlegvis

allereie frå hausten av. 

