 Det er rett at det har vore ein viss trafikkauke på den tidlegare rv. 402 mellom Eigeland og Storemyr. Ifølgje ei nyleg trafikkteljing frå Statens vegvesen er auken på om lag 500 køyretøy i døgnet. Frå årsskiftet har fylkeskommunen overteke ansvaret for denne vegen.


Lillesand og Birkenes er del av Kristiansandsregionen, der utbyggingsprosjekta dei nærmaste åra skal finansierast bl.a. gjennom Samferdselspakken for Kristiansandsregionen. Areal- og transportutvalet, det såkalla ATP-utvalet, har koordinert det lokale politiske arbeidet, og det er vedteke ei rekkje prosjekt, bl.a. to gang- og sykkelvegprosjekt langs fv. 402 mellom Lillesand og Storemyr. Strekninga mellom Eigeland og Storemyr er likevel ikkje prioritert.


Eg vil visa til at ansvaret for prioriteringane på fylkesvegnettet ligg til fylkeskommunen. I denne regionen er det etablert eit godt samarbeid mellom kommunane og fylket gjennom ATP-utvalet og arbeidet med Samferdselspakken. Det blir difor opp til dei lokale styresmaktene å prioritera midlar til tiltak langs denne strekninga.


