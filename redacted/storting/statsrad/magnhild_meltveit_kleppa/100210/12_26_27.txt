 Det er fleire grunnar til at prosjektet E39 Svegatjørn–Rådal, altså mellom Os og Bergen, ikkje er klart for stortingsbehandling våren 2010. Statens vegvesen arbeider med å kvalitetssikra kostnadsoverslaget som grunnlag for ekstern kvalitetssikring, såkalla KS2. Prosjektet omfattar i stor grad tunnelar, og det blir difor eit stort overskott av massar. Statens vegvesen arbeider med å finna ei løysing for masseoverskottet på Bergenssida, der dette ikkje er løyst.


Sidan den lokalpolitiske behandlinga våren/sommaren 2008 har det vore ein kostnadsauke på prosjektet. Det blir difor fortløpande vurdert om dei lokale vedtaka er tilstrekkelege for å oppnå fullfinansiering. Det blir lagt opp til at eventuell supplering av vedtaka kan skje parallelt med den eksterne kvalitetssikringa.


Statens vegvesen vil tilpassa utarbeiding av utkast til stortingsproposisjon til framdrifta for den eksterne kvalitetssikringa.


Samferdselsdepartementet vil leggja fram bompengeproposisjonen for E39 Svegatjørn–Rådal så snart det ligg føre tilstrekkelege avklaringar.


Eg er klar over at dette er eit prosjekt som er etterlengta. Eg meiner at den prosessen som her er lagt, ikkje tilseier at prosjektet har stoppa opp.


