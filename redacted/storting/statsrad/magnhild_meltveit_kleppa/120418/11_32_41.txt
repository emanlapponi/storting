 Eit godt regionalt flyrutetilbod er viktig for å redusera avstandsulemper
                            og sikra effektiv transport for folk og næringsliv i distrikta. Difor
                            gjev regjeringa tilskot til drift av regionale flyruter. Tilskotet blir
                            gjeve i form av ei ordning med kjøp av flyrutetenester etter
                            anbodskonkurranse. 

I samband med anbodskonkurransen som vart halden for å sikra regional
                            flyrutedrift på 19 ruteområde frå 1. april i år, viste det seg
                            dessverre, etter anbodstildelinga, at flyselskapet Danish Air Transport,
                            som fekk tildelt fire ruteområde i Lofoten og Ofoten, likevel ikkje
                            ville vera i stand til å starta rutedrifta på dei føresette vilkåra. 

I situasjonen som då oppstod, la eg vekt på å avgrensa skadeverknadene
                            ved å sikra eit kontinuerleg flytilbod i Lofoten og Ofoten av omsyn til
                            innbyggjarar og næringsliv. 

Av omsyn til klagen som er framsett av flyselskapet, og behandlinga av
                            denne, har Samferdselsdepartementet inngått mellombelse kontraktar for
                            rutedrift på desse ruteområda med flyselskapet Widerøe. Alternativt
                            ville rutetilbodet ha stoppa opp 1. april. 

Så til spørsmålet om flybillettar. Danish Air Transport opna for
                            billettsal på rutene i Lofoten og Ofoten etter tildelinga 19. januar og
                            stengde billettsalet igjen ved omgjeringa 23. mars. Danish Air Transport
                            har informert om at dei fullt ut refunderer alle billettar som er
                            kjøpte. Etter det eg veit, blir dette følgt opp på ein svært ryddig
                            måte. 

Det var dessverre ikkje mogleg i den mellombelse avtalen med Widerøe å få
                            med noka løysing for å kunne tilby ruteflyging på Widerøe sine flygingar
                            med billettar kjøpte hos Danish Air Transport. Dette inneber at
                            passasjerane dette gjeld, må kjøpa ny billett hos Widerøe om dei ynskjer
                            å gjennomføra reisa. 

Eksisterande refusjonsordningar gjer at passasjerane ikkje skal tapa det
                            dei har betalt, sjølv om det vil vera nokre ulemper og meirkostnader for
                            dei som må booka om. 

