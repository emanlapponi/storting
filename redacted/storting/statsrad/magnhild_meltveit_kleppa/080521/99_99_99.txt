 Dette spørsmålet gjeld ansvarsområdet
til fleire ministrar. Svaret vert gjeve i samråd med Landbruks- og
matdepartementet og Miljøverndepartementet. Eg kjenner ikkje vedtaka
i denne konkrete saka. Eg uttaler meg difor generelt om byggjesaker. 

I ei byggjesak er det mange omsyn som skal takast. Omsynet til grunneigaren
veg tungt. Det er hans ynske som utløyser byggjesaka, og kommunen
må ha ein klar heimel for å seia nei til prosjektet. Når
eit byggjeprosjekt skal vurderast, gjeld òg ei rekkje andre krav
som samfunnet elles stiller. At grunneigaren i utgangspunktet kan styra
over eigen eigedom, går ikkje så langt at andre omsyn, f.eks.
omsynet til tryggleik og miljø, kan setjast til sides. Omsynet til
reindrift er eit anna eksempel. Å sikra livsgrunnlaget for den samiske
kulturen er eit viktig føremål. For byggjesaker følgjer
det av plan- og bygningslova at kommunen ikkje kan gje igangsetjingsløyve
før aktuelle styresmakter har gjeve samtykke, når det følgjer
av lov at samtykke eller løyve er naudsynt. Dette er for at det ikkje
skal vera tvil om at tiltaket er avklart, og at alle omsyn er tekne. 

Bruken av eigedom vert ofte styrt gjennom kommunale arealplanar. Plan-
og bygningslova gjev grunnlag for vedtak om utbygging og om bruk og vern
av ressursar. Denne lova er sentral når det gjeld arealforvaltninga
innan reinbeiteområda. Områdestyra for reindrifta kan fremja
motsegn til arealdelen i kommuneplanen og til reguleringsplanar, og kan
klaga på dispensasjonsvedtak som gjev negative konsekvensar når
det gjeld utøving av reindrifta i dei samiske reinbeiteområda.
Plandelen i forslag til ny plan- og bygningslov framhevar at omsynet til
samiske interesser skal varetakast på same måten som andre viktige
nasjonale og regionale omsyn i planlegginga - jamfør § 3-1c
i lovforslaget, som seier at planar etter lova skal «sikre naturgrunnlaget
for samisk kultur, næringsutøvelse og samfunnsliv». 

Lat meg understreka at i byggjesaker og andre saker som gjeld bruk av
privat grunn, vil det vera eit spørsmål om balanse mellom grunneigaren
sine ynske og omsynet til omgjevnadene og samfunnet. I nokre tilfelle må
omsynet til å ta vare på den samiske kulturen gå føre
omsynet til den einskilde grunneigaren. Det er viktig at dette ikkje skjer
i større grad enn naudsynt. Retten til å klaga over vedtak
skal sikra ei forsvarleg handsaming av ei sak. 

