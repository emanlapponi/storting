 Eg trur representanten Korsberg og eg skal vera samde om éi sak,
og det er at dei konkrete problemstillingane som denne saka reiser, er vanskelege
og innvikla og krev sakshandsaming frå organ til organ etter dei reglane
som føreligg for det. 

Så skal eg gje representanten
Korsberg rett på eitt punkt, nemleg at dagens regjering er oppteken
av å vareta dei internasjonale forpliktingane overfor samefolket som
Noreg har teke på seg, så vel FN-konvensjonen om sivile og politiske
rettar av 1966 som ILO-konvensjon nr. 169 av 1989 om urfolk. Men så
vil eg gjerne på nytt understreka at det ikkje vil seia at samane
sine interesser alltid skal gå føre andre interesser. Det blir
ei avveging i kvar konkret sak. 





                

