 Regjeringa har som mål at alle skal kunna bu trygt og godt. Det er for mange vanskelegstilte som i dag ikkje får den hjelpa dei treng. Det er ikkje verdig. Kanskje er det største bustadsosiale problemet manglande engasjement, ikkje spesielt frå politikarar, men frå samfunnet som ein heilskap. Dei fleste har nok med sine eigne karnapp og paviljongar, med sine eigne nyinvesteringar. 




Den undersøkinga som Riksrevisjonen no har gjort, viser fleire viktige og alvorlege utfordringar. Dei skal eg følgja opp i tur og orden i mitt vidare arbeid på det bustadsosiale politikkfeltet. 




Ei viktig sak som Riksrevisjonen påpeiker, er at saksbehandlinga i kommunane sviktar. Bustadtrengande har krav på respekt og verdigheit, på same måten som andre som vender seg til kommunen, og på skriftlege svar med tanke på ventelister og vedtak. Dette er noko som skal følgjast opp. Eg har allereie teke det opp på ein konferanse, der folk som arbeider i bustadadministrasjonen i mange kommunar, var samla. Eg kjem til å følgja det ytterlegare opp i brev til kommunane, og departementet inviterer til ein konferanse til hausten, der vi skal ta opp både den sida og bustadpolitiske utfordringar i ein større samanheng. 




Så: Lat meg understreka at Husbanken er det viktigaste bustadsosiale verktøyet staten har. På få år har dei gått frå å vera ein lånebank til å bli eit kompetansesenter for kommunane. Denne endringsprosessen har skjedd i den same perioden som undersøkinga til Riksrevisjonen. Husbanken har høg kompetanse når det gjeld bustadsosiale problemstillingar. Husbanken har regionkontor som arbeider nær kommunane, og kan på den måten tilpassa arbeidet til lokale variasjonar. Husbanken tilbyr tilskot til utvikling, til kompetanseheving og, ikkje minst, til investeringar. Husbanken har òg ei viktig rolle som koordinator - leggja til rette for både kompetanseheving og erfaringsutveksling. Alle aktørar innafor det bustadsosiale feltet kan dra nytte av dei tilboda som Husbanken gjev. 




Husbanken skal vera ein pådrivar for kommunane i det bustadsosiale arbeidet. 250 kommunar har til no fått tilskot til å utarbeida bustadsosiale handlingsplanar. Husbanken gav i 2007 tilskot til 16 pst. fleire utleigebustader enn året før - 850 bustader totalt - og Husbanken er ein viktig støttespelar for kommunane som deltok i «Prosjekt bostedsløse». 




Vi gav NIBR eit oppdrag i haust om å sjå på korleis dei verkemidla vi har på dette feltet, fungerer saman. NIBR-rapporten er heilt tydeleg på at bustøtte, butilskot og startlån ikkje fungerer godt nok saman. Det er heilt openbert i same retning som det Riksrevisjonen gjev uttrykk for. Det er altså då utfordringar som vi er heilt nøydde til å ta på alvor. Eg må seie at eg har kjent ansvaret for ein meir sosial bustadpolitikk frå fyrste dag i departementet. Regjeringa arbeider for ei betre bustøtte. Fleire må inn i ordninga - den må bli betre, særleg for barnefamiliar, men òg for einslege. Dette kjem vi tilbake til Stortinget med. Vi har eit nærare samarbeid med KS. Vi skal altså ha denne felles konferansen i oktober, men vi har òg ein eigen avtale som seier at kommunane skal forsterka sitt arbeid på det bustadsosiale feltet.




Så får vi no straks evaluert strategien som heiter «På vei til egen bolig». Stortinget vil bli orientert om resultatet frå evalueringa i samband med statsbudsjettet for 2009. I år får vi òg gjennomført ei ny kartlegging av bustadlause. Ho vil visa korleis ein har lukkast så langt i det arbeidet som er gjort. Ho vil òg visa kva ein må ta tak i vidare. 




Så vil eg gjerne seia at Regjeringa har gjort noko i denne perioden som heilt openbert er forbetringar, f.eks. månadlege utbetalingar av bustøtte. Det betyr fleire raskare inn, og òg raskare ut igjen, for dei som skal ut av ordninga. Vi har opna for bustøtte òg til grupper av dei som leiger privat, og no sist, i revidert budsjett, fremja forslag om auka butilskot, frå 20 pst. til 40 pst., til nokre spesielle prosjekt der den som skal bu, treng oppfølging. 




Så tok dei raud-grøne partia i Stortinget initiativ i samband med årets statsbudsjett til ein kraftig auke av kompetansetilskotet, noko som gjev høve til endå fleire prosjekt overfor enkeltmenneske som er på veg ut frå fengsel eller rusbehandling. 




Eg konkluderer med at vi er på rett veg, men at rapporten frå Riksrevisjonen blir eit viktig dokument i vårt vidare arbeid for å sikra i praksis at alle kan bu trygt og godt. 




