  Minstekravet for å få pensjon
frå folketrygda er ei butid i Noreg på tre år
i vaksen alder.  For å få full pensjon må ein
ha ei butid på minst 40 år.  Med kortare butid
blir pensjonen redusert tilsvarande.

For å få pensjon som ufør
eller som attlevande ektefelle må den uføre eller
avdøde ha vore med i folketrygda i dei siste tre åra
fram til stønadstilfellet.  Dei som var uføre
eller attlevande ektefelle då dei kom hit, kan til vanleg
ikkje få slik pensjon.

Personar som blir rekna som flyktningar etter
FN-konvensjonen, får full minstepensjon sjølv
om dei ikkje fyller dei nemnde vilkåra.  Andre må fylla
krava for pensjon, anten dei kjem hit som asylsøkjarar
og får opphald på humanitært grunnlag
eller som arbeidsinnvandrarar.  Det same gjeld nordmenn med lang
butid i utlandet.

Årsaka til at flyktningar har fått
ei særstilling i folketrygda er enkelt nok at det er ei
klar årsak til at dei har kome hit.  Dei er ei klart definert
gruppe, òg i internasjonal samanheng.  Blant dei andre
gruppene vil ein finna sterkt varierande grunnar til at dei er komne
til Noreg, sjølv om ein rett nok kan finna tilfelle som
ligg nær opp til flyktningane.

Eg er merksam på at personar med kort
butid i Noreg ofte treng økonomisk sosialhjelp som supplement
til folketrygda.  Det vil òg vera nokre som har sosialhjelp
som einaste inntekt.  Dei fleste tilfella med sosialhjelp vil vera innvandrarar
frå land i den tredje verda.  Personar frå EØS-landa
og frå andre land vi har trygdeavtale med, er sikra ytingar
frå heimlandet etter reglane i avtalane.  I utgangspunktet
treng dei ikkje sosialhjelp, men det kan vera einskilde unntak.

Økonomisk sosialhjelp er meint som ei mellombels
og unntaksvis yting.  Når sosialhjelpa må supplera
pensjonar frå folketrygda, er dette av langvarig karakter.
 Mange vil oppleva det som personleg vanskeleg å vera sosialklient
over lengre tid.

Ei eventuell belastning på sosialhjelpsbudsjettet
kan vera eit problem for einskilde kommunar og føra til
at dei blir varsame med å ta imot personar som høyrer
til i den aktuelle gruppa.  Det blir vanskelegare å få til
ei rask utplassering av personar frå asylmottaka og dermed
vanskelegare å få dei integrerte i det norske
samfunnet.

Det er eit viktig spørsmål
som spørjaren her tar opp.  Ved fleire høve har
eg alt lova at eg vil sjå nærare på korleis
ein kan få til ei betre inntektssikring for dei som blir varige
klientar på sosialkontoret som pensjonistar.  Regjeringa
skal til våren leggja fram ei stortingsmelding om utjamning
i levekåra.  Eg tar sikte på å drøfta
denne saka der.

  Eg meiner det er mange grunnar som talar for
ei utgreiing av desse spørsmåla.  Som eg òg
var inne på i mitt hovudsvar, gjeld det både omsynet
til den einskilde, omsynet til den kommunen der den einskilde er
busett, og ikkje minst omsynet til det lovverket som vi i dag har,
og som altså blir praktisert noko annleis enn det som var
intensjonen.  Lov om sosiale tenester, som gir retningsliner for
tildeling av sosialhjelp, seier at sosialhjelp er meint å vera
ei mellombels ordning i ein akutt vanskeleg situasjon.  Det er no
ei gruppe med litt ulike personar som må ty til sosialhjelp som
si einaste inntekt og av langvarig karakter.





                

  Reglane i arbeidsmiljølova som representanten
viser til, skal motverka oppseiing utan «saklig grunn».

Etter arbeidsmiljølova § 60
vil ei oppseiing før fylte 70 år som berre er
grunna i at arbeidstakaren har nådd pensjonsalderen i folketrygda,
ikkje kunna reknast som sakleg.  Det er likevel fleire døme
i rettspraksis på at høve til tenestepensjon frå ein
viss alder har vore rekna som ein medverkande sakleg grunn for oppseiing.
 Spørsmålet har ikkje vore vurdert av Høgsterett.

Ei innskjerping av arbeidsmiljølova
vart tatt opp i velferdsmeldinga.  Under behandlinga i Stortinget
peikte fleirtalet på at mange ynskjer å vera i
arbeid lengst mogleg, og at fleksible pensjonsordningar
ikkje må vera slik at dei kan brukast til å pressa
enkelte ut av arbeidslivet.

Spørsmålet om å endra
arbeidsmiljølova høyrer under Kommunal- og regionaldepartementet.
 Eg er kjend med at dei førebur eit forslag til presisering
av arbeidsmiljølova § 60 til høyring
i løpet av våren.

For private tenestepensjonar kan problemet
bli løyst i den nye lova om føretakspensjon, som
Stortinget får til behandling om kort tid.  Det vil vera
naturleg å sjå på tilsvarande tilrettelegging
i kommunal og statleg sektor når denne lova er vedtatt.
 Spørsmålet er også nyleg tatt opp i
NOU 1998: 19 Fleksibel pensjonering.  Utvalet føreslår
ei lovendring som hindrar at nådd pensjonsalder i ei tenestepensjonsordning
i seg sjølv gjev sakleg grunn til oppseiing.

Meir eller mindre press frå arbeidsplassen
for å få ein arbeidstakar til sjølv å seia
opp ved fylte 67 år er dessverre ikkje uvanleg på mange
arbeidsplassar, i offentleg så vel som i privat sektor.
 Det er lite heldig, og mykje blir gjort for å snu utviklinga
ved å utforma ein meir målretta seniorpolitikk
for å få fleire til å vera i arbeid lenger.

Med ei aldersgrense for stillinga på 70 år,
slik hovudregelen er i kommunal sektor, er der i dag ingen juridisk
grunn til å la seg pressa til å slutta når
ein er 67 år.  I tariffavtalen i kommunal sektor er det
til og med ein regel om at personar med særaldersgrense
under 70 år skal kunna halda fram i arbeid dersom vedkomande
har få oppteningsår for tenestepensjon.

Etter mi vurdering er ei haldningsendring hos
arbeidsgjevarane like viktig som regelendringar når det
gjeld høve for eldre arbeidstakarar til å arbeida
fram til 70 år.  Ei endring av arbeidsmiljølova
vil likevel synleggjera haldninga til regjering og storting.  Dette
vil i seg sjølv medverka til ei praksisendring, slik at
det blir meir vanleg å arbeida fram til 70 år
og i alle fall mogleg for dei som ynskjer det.  Eg finn det naturleg å sjå nærare
på dette når Regjeringa skal fylgja opp innstillinga
frå utvalet som har greidd ut spørsmålet
om fleksibel pensjonering.

  Det er rett som representanten her peiker
på, at dette er ei sak som eg er opptatt av.  Som eg har
gjort greie for, er sjølve lova plassert under Kommunal-
og regionaldepartementet.  Det er ikkje til hinder for å ta
eit initiativ.  Det er òg eit spørsmål
som kommunalministeren er opptatt av.  

La meg òg understreka at Kommunenes
Sentralforbund sjølv er ein aktiv aktør.  Fredag
denne veka har dei ein konferanse retta mot kommunesektoren der
overskrifta er «Forgubbing er gull verd».  Det
må bety at dei er interesserte i ytterlegare å fokusera
dette spørsmålet, og eg vil syta for at kommunalministeren
og eg tek eit initiativ overfor KS for å sjå på kva
som kan gjerast.





                

