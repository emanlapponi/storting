  Ordninga med dokumentasjon av kunnskapar vart
innført i alkohollova på bakgrunn av behovet for å auka
kunnskapsnivået hos dei som er ansvarlege for sal og skjenking.
Som representanten Johnsen sjølv peikar på, har
kommunane etter alkohollova ansvaret for at dei som skal utføra
kontrollen med sal og skjenking av alkoholhaldig drikk, får
nødvendig opplæring. Eg kjenner meg trygg på at
kommunane tek dette ansvaret utan nærare detaljregulering
i lovverket. Eg har difor ikkje planar om å ta initiativ
til reglar om kontroll med at kommunale kontrollørar har
den nødvendige kunnskapen om alkohollova.

  Representanten Jan Johnsen brukte uttrykket «stikk
motsatte», altså at det eg sa var feil. Eg forstår
på hans tilleggsspørsmål at spørsmålet
ikkje går på handteringa av lova eller forståinga
av den, men på kunnskapsnivået hjå kontrollørane.
Eg skjønar av hans spørsmål at han har
meir inngåande kjennskap til dette, eksempel på at
kunnskapen ikkje er tilfredsstillande. Det har eg ikkje brakt i
erfaring. 

Når ordføraren i Sirdal sjølv
finn ut at i hans kommune er ikkje kunnskapen tilfredsstillande,
er altså Stortingets intensjon at ordføraren i
Sirdal skal treffa dei nødvendige tiltak. Det er det eg
legg til grunn.





                

 Eg er samd i at Landsforeningen Rettferd for
Taperne arbeider for ei god sak – dei svakast stilte i
samfunnet vårt. Eg støttar foreininga sitt mål
om å betra livssituasjonen for nokre av dei som kjem til
kort, og å motverka at fleire i samfunnet får
det vanskeleg. 

Frå 1994 har departementet årleg
løyvd tilskot til Landsforeningen Rettferd for Taperne,
i alt 800 000 kr for åra 1994-1997. I 1998 fekk foreininga
til saman eit tilskot på 500 000 kr. Eg er innstilt på å gje
eit tilsvarande tilskot for 1999 – noko foreininga òg
er orientert om. Halvparten av tilskotet, 250 000 kr, er utbetalt
ved departementet sitt brev av 30. april 1999, medan dei resterande 250
000 kr på vanleg måte vert utbetalte noko seinare
på året. Før siste del av tilskotet kan
utbetalast, må det liggja føre budsjett for heile
perioden, altså for heile året, og òg rapport
for fyrste halvår 1999.

Løyvinga til Landsforeningen Rettferd
for Taperne er behandla i samsvar med andre søknader og
i samsvar med økonomireglementet for staten.

Lat meg leggja til at eg meiner det er viktig å støtta foreininga
sitt arbeid, og eg vil med interesse fylgja dei vidare.

  Eg føreset at det i representanten
Nymo si understreking av behandlinga av ein søknad som
dette ikkje ligg at departementet skal fråvika det regelverket
som vi elles har å halda oss til i vårt tilhøve
til Riksrevisjonen og også overfor Stortinget.

Lat meg understreka det viktige arbeidet denne
organisasjonen gjer, og òg den gode kontakten eg føler
departementet har med organisasjonen. Vi hadde eit eige møte i
romjula der det vart sett ned eit utval som skulle sjå på korleis
organisasjonen sjølv kunne leggja opp til ei meir føreseieleg
drift og korleis departementet med sitt tilskot kunne medverke til
akkurat det.

