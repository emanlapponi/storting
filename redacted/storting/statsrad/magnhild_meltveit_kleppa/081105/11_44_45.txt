 Eg var i Myklandsområdet den 29. august i år og fekk òg vera med i helikopter over området. Eg kjende brannlukta. Eg møtte folk som hadde stått på dag og natt. Eg er imponert over den store innsatsen frå lokalbefolkninga. Det er ikkje vanskeleg å skjøna uroa deira for framtida.


I eit møte med Froland kommune vart eg orientert om situasjonen i kommunen og kva planar som no ligg føre. Dei ynskjer seg m.a. eit gjenreisingsfond på 10 mill. kr frå staten.


Eg er einig i at situasjonen for Froland er vanskeleg, og at det kan vera nødvendig med statleg hjelp. Eg har difor vore i kontakt med landbruksministeren og miljøvernministeren. Regjeringa har enno ikkje konkludert om og i tilfelle korleis vi kan hjelpa kommunen i best mogleg grad.


Spørjaren synest å meina at innsats frå skogbrannhelikopteret tidlegare ville ha avgrensa omfanget av brannen. Lat meg understreka at brannen vart av leiinga på staden rekna for å vera under kontroll dag éin, og innsatsmannskapet vart dimittert. Justisdepartementet opplyser at det var manglande ettersløkkingsarbeid i kombinasjon med generelt høg skogbrannfare og kraftig vind som var årsaka til at brannen fekk høve til å blussa opp igjen, etter at han var vurdert til å vera under kontroll. Då brannen på dag to vart meld ute av kontroll, vart begge tilgjengelege skogbrannhelikopter sende til Froland. Deretter vart det henta inn ytterlegare helikopterressursar, og ekstra mannskap vart stilt til disposisjon.


