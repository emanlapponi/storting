 Det er rett som representanten Gaundal peiker
på: Tilbod i utlandet vart ikkje drøfta i samband
med eldremeldinga. Fyrst i seinare tid har nokre kommunar starta
planlegging av slike prosjekt.

På førespurnad har Husbanken
for om lag eit år sidan uttala at investeringstilskot kan
ytast til prosjekt også i utlandet dersom dei vanlege vilkåra
ligg føre. Kommunal- og regionaldepartementet sende i samråd
med Sosial- og helsedepartementet 17. november 1999
eit brev til Husbanken der nokre av vilkåra vart presiserte.
Sidan norsk helse- og sosiallovgjeving ikkje gjeld i utlandet, må den
aktuelle kommunen syta for at dei personane det gjeld, gjennom avtale
vert sikra naudsynte tenester og rettar. Det same gjeld etablering
av det faglege tilsynet. Ut frå dette er det lite aktuelt
at pleietrengande får eit varig tilbod i utlandet.

Etablering av tiltak utafor Noreg reiser fleire
rettslege spørsmål som førebels ikkje
er godt nok avklarte. Sosial- og helsedepartementet har ut frå dette
skriftleg teke opp med Justisdepartementet si lovavdeling nokre
av dei spørsmåla som treng nærare avklaring.

Ved at det alt er opna for at investeringstilskot
kan nyttast slik, inneber det at det 

kan

 vera
aktuelt at ein kommune etablerer eit tilbod i utlandet som ein del
av eldreplanen. For at det skal vera forsvarleg, må kommunen
i kvart tilfelle dokumentera behovet for ei etablering og også kunna
forsvara prioriteringa i forhold til kommunen si totale planlegging.

Det er her stor skilnad mellom tilfelle som
gjeld personar som er sterkt pleietrengande, og der ein har mindre hjelpebehov
og av den grunn er meir i stand til å velja eit alternativt
tilbod i utlandet. Kommunen har eit særleg ansvar for å vurdera
slike omsyn. Det same har fylkesmannen og fylkeslegen som til vanleg
skal gje tilråding til Husbanken på søknader
om tilskot. Handlingsplanen vart vedteken for å sikra eit
betre tilbod til dei eldste og mest pleietrengande.

Eg er positiv til at vi kan leggja til rette
for fleksible løysingar som kan gje tidsavgrensa omsorgstilbod
i land med klima og andre forhold som kan gje helse- og trivselseffekt.
Samstundes er eg svært oppteken av at eventuelle prosjekt
må planleggjast nøye, og at regelverk og avtalar
som har verknad for dei personane det gjeld, er klårlagde.

Regjeringa vil i mai leggja fram ei stortingsmelding som
inneheld ein gjennomgang av eldreplanens to fyrste år.
Der vil denne problemstillinga bli nærare drøfta.

  Utgangspunktet for eldreplanen var å sikra
ei meir likeverdig eldreomsorg landet over. Det er mitt bestemte
inntrykk at det òg er det som er erfaringa frå dei
to fyrste åra. Eg legg altså fram ei eiga stortingsmelding
i løpet av våren for å belysa det ytterlegare.
Samtidig vil det vera slik at prioriteringane i den enkelte kommunen
vil vera forskjellige. Det kan bety at det framleis kan vera lokale
variasjonar, men i forhold til eldreplanen og dei midlane som kommunane
der får del i, er det altså visse kriterium som
skal sikra at det er dei eldste eldre og dei som er mest pleietrengande,
som her skal få eit betre tilbod.





                

