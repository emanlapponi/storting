  Blankett E 111 blir brukt for å dokumentera
retten til å få dekt utgifter til helsetenester
ved akutt hjelp under mellombels opphald i anna EØS-land enn det
landet som har det trygdemessige ansvaret for vedkommande. Rett
til å få blankett E 111 frå Noreg har
alle som er statsborgarar av eit EØS-land, og som på grunn
av busetjing eller arbeid i Noreg er medlem i folketrygda og høyrer
til personkrinsen som er omfatta av EØS-avtalen sine føresegner
om koordinering av trygderettar innan EØS-området. Det
er altså ein rett som ikkje berre gjeld norske statsborgarar.

I dei aller fleste tilfella er det det lokale
trygdekontoret som skal ferda ut og attestera blankett E 111. I
retningslinjene frå Rikstrygdeverket går det klårt
fram at han skal ferdast ut for ein nærmare avgrensa periode
på inntil eitt år. Når det gjeld tida
han skal gjelda for, har Rikstrygdeverket òg gitt melding
til trygdekontoret om at ein bør ferda ut blanketten for
eit heilt år. Etter det eg har fått opplyst, er
den etablerte praksisen i trygdeetaten fylgjeleg at blanketten normalt
blir gjeven for eitt år om gongen. Det kan vera spesielle
forhold som gjer at trygdekontoret ikkje skriv ut blanketten
for eit heilt år. For eksempel vil det vera tilfellet
dersom trygdekontoret har opplysningar som tilseier at medlemskapen
i folketrygda vil opphøyra tidlegare.

Blankett E 111 er felles for heile EØS-området
og avtalerettsleg bindande for alle medlemslanda. Det finst ikkje
noko anna felles trygdebevis som blir godteke som dokumentasjon
på retten til slike helsetenester det her er snakk om,
under opphald i alle dei andre EØS-landa. I Norden har ein blitt
einig om at blanketten ikkje trengst. Tilsvarande gjeld i Storbritannia,
men her må ein visa pass i staden.

Både for publikum og trygdeetaten
er det viktig at ordninga med blankett E 111 fungerer effektivt
og smidig. Det er viktig at ein kan skaffa seg attesten på kort tid.
Rikstrygdeverket har derfor gitt beskjed om at den enkelte brukar
etter eige val kan be om blanketten anten over telefon, pr. brev
eller ved personleg frammøte på trygdekontoret.
Det er òg lagt til grunn at attesten som utgangspunkt alltid
skal gjevast den same dagen som trygdekontoret mottek
førespurnaden. Rikstrygdeverket har òg vurdert
ei ordning med automatisk utsending av attesten ved inngangen av
kalenderåret, men førebels har ein kome til at
dette korkje er betre, meir praktisk eller rekningssvarande.

Etter dei signala eg har fått, blir
Rikstrygdeverket sine retningslinjer for utskriving av blanketten
fylgt på ein tilfredsstillande måte.

 Eg har gjeve mitt svar ut frå dei
opplysningane som eg har fått frå Rikstrygdeverket
om korleis det regelverket som vi har i dag, fungerer, og òg
då med den konklusjonen at retningslinjene blir fylgde
på ein tilfredsstillande måte.  

Eg høyrer det representanten Jan Johnsen
framfører, og det eksemplet han brukar, og eg er heilt
einig i det som han peikar på her, at det er ikkje på dette
området tilsette på trygdekontoret skal bruka
store delar av si tid.  Så eg tar dei signala som representanten
Johnsen har kome med, og vil syta for ei grundigare undersøking
av kor mykje tid trygdekontora må bruka på dette
spørsmålet.

 :  Representanten Jan Johnsen har før
tatt opp spørsmål ut frå ei haldning
som går på å forbetra tilbod, tiltak
og regelverk som vi har i dag, både for brukarane og for
dei som skal forvalta dette regelverket.  Eg takkar for tilbodet
om ein dugnadsinnsats når det gjeld denne saka.  Lat meg
ikkje på dette tidspunkt forskottera noka anna løysing
enn den som er i dag, men lat meg understreka at eg skal gå nøyare
gjennom den praksis som er i dag, ut frå det eksemplet som
Jan Johnsen framførte her.





                

