 Det er rett at byområda står framfor store utfordringar med omsyn til forventa vekst i folketalet. Det vil påverka transporten. Regjeringa har som mål at veksten i persontransporten skal takast med kollektivtransport, sykling og gåing. I klimameldinga slår vi fast at kollektivtrafikktiltak og sykkeltiltak skal gjevast auka prioritet ved fordeling av samferdselsløyvingane. Regjeringa vil auka investeringane i jernbanen. Det har vi no gjort år for år, og det vil vi fortsetja med, men òg auka statlege tilskot til investering i og drift av fylkeskommunal kollektivtransport og andre miljøvenlege transportformer.


Regjeringa sine planar for satsing på gåing og sykling, utbygging av jernbanen og satsing på annan kollektivtransport vil bli presenterte i stortingsmeldinga om Nasjonal transportplan 2014–2023, som vil bli lagd fram våren 2013. I denne meldinga vil vi òg omtala korleis vi ynskjer å samarbeida med bykommunar og fylkeskommunar for å nå våre ambisiøse mål for transportpolitikken.


