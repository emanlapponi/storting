 Samferdselsdepartementet har bede Statens vegvesen om å gjera ei vurdering og eventuelt føreslå ein betre metode for å talfesta forfallet på veg. I den samanhengen blir det òg sett på om det kan utviklast ein overordna indikator for status i vedlikehaldet. Samferdselsdepartementet har godkjent mandat, tidsplan og organisering av eit prosjekt som skal ferdigstillast i løpet av 2011.


Statens vegvesen vil i løpet av 2010 gjera ei detaljert registrering av det tekniske forfallet på tunnelar og bruer på riksvegnettet, som grunnlag for planforslaget frå transportetatane. Registreringane vil òg omfatta tilstanden for tunnelar og bruer på fylkesvegnettet. Dette vil danna grunnlag for arbeidet med rullering av Nasjonal transportplan 2014–2023 og Regjeringas vurdering av ambisjonsnivået for reduksjon av forfallet på riksvegnettet.


Når det gjeld tilstanden på jernbanenettet, viser eg til orienteringa eg gav i Stortinget 9. mars dette året og den etterfølgjande debatten i Stortinget 20. april i år. Som eg opplyste i den samanhengen, er det største problemet for norsk jernbane at standarden på jernbanenettet mange stader er for dårleg. Dette gjeld særleg dei mest sentrale jernbanestrekningane, dei med størst trafikk. Dette har si årsak i manglande vedlikehald og fornying over mange år.


I 2006 engasjerte Jernbaneverket tysk jernbaneekspertise for å kartleggja behovet for vedlikehald på det norske jernbanenettet. Resultatet av denne undersøkinga er seinare brukt i samband med budsjettframlegga.


I ettertid har det vist seg at konsekvensane av nedslitinga av dei mest sentrale jernbanestrekningane har vore verre enn det Jernbaneverket tidlegare hadde rekna med. Det er vanskelegare å kunna sjå føre seg kva slags følgjer slitasjen på dei tekniske anlegga vil ha, ettersom fleire av anlegga nærmar seg slutten av den tekniske levealderen. Jernbaneverket har no sett i gang eit arbeid med ein ny gjennomgang av behovet for vedlikehald av jernbanenettet, som grunnlag for rulleringa av NTP i 2013. Om det i mellomtida er behov for å auka løyvingane til vedlikehald utover planføresetnadene i NTP, vil bli vurdert i samband med dei årlege budsjettframlegga.


Samferdselsdepartementet har no hatt ei grundig drøfting med Jernbaneverket for om mogleg å utføra meir vedlikehald i 2010 enn statsbudsjettet for 2010 gjev rom for. Eg er glad for å kunna melda at det blir ei tilleggsløyving til Jernbaneverket i revidert nasjonalbudsjett.


