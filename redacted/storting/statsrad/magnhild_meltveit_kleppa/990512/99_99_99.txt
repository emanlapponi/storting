 Svaret er ja. Med representanten Bjørn
Hernæs si levande skildring ser eg ein  «Aquavit-shop» i
slike omgjevnader heilt klart for mitt indre auga. Men la meg leggja
til:

Framlegget frå representanten Hernæs
om å gje lov til ein  «Aquavit-shop» i
lokala til Løiten Brænderi, ville krevja ei endring
av vedtektene i alkohollova om at Vinmonopolet A/S har
einerett til detaljsal av sterkøl, vin og brennevin.

Ei endring på dette punktet vil etter
mi meining gjera sitt til å undergrava den viktige funksjonen
detaljmonopolet har i norsk alkoholpolitikk. Ei slik endring ville òg kunna
verka diskriminerande på importerte produkt, og dermed
vera med og undergrava dei einerettane Vinmonopolet har
i høve til EØS-avtalen.

Det er grunn til å peika på at
Stortinget har handsama fleire saker om Vinmonopolet A/S
sine einerettar dei siste åra. I desse sakene har den særlege
funksjonen til Vinmonopolet blitt understreka, og det har fleirtalet
i Stortinget slutta seg til. Då delinga av Vinmonopolet
vart handsama i 1995, og endringane i alkohollova i 1997, vart det framheva
som ein føresetnad frå Stortinget si side at Regjeringa
skal arbeida aktivt og målretta for at monopolet kan haldast
oppe.

Så seint som 2. april 1998, då Dokument
nr. 8:55 for 1997-98 vart handsama, og då det var forslag
om å endra alkohollova slik at det skulle bli råd å gje
løyve til detaljsal av vin til Bio Nordkapp, avslo Stortinget å endra
alkohollova ved å visa til den særlege rolla Vinmonopolet
har.

Den nemnde saka galdt høve for Bio
Nordkapp til å selja eigenprodusert vin direkte til forbrukarane.
Eg kan i endå mindre grad sjå for meg at alkohollova
skulle endrast slik at det vart opna for sal av brennevin saman
med handlaga lys.

 Det er elles gledeleg å høyra
om eit initiativ som har gjeve 25 arbeidsplassar – og tusenvis
av gjester.

