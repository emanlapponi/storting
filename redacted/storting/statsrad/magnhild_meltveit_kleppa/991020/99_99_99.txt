 Etter gjeldande reglar har ein arbeidstakar
som har omsorg for barn, rett til omsorgspengar frå arbeidsgjevaren
dersom han eller ho er borte frå arbeidet på grunn
av nødvendig tilsyn med og pleie av eit sjukt barn i heimen
eller i helseinstitusjon, eller fordi den som har det daglege barnetilsynet, er
sjuk. Denne retten gjeld til og med det kalenderåret barnet
fyller 12 år. For eit kronisk sjukt eller funksjonshemma
barn gjeld retten til og med det året barnet fyller 18 år.
Arbeidstakaren har rett til omsorgspengar i opptil 10 stønadsdagar
for kvart kalenderår. Om han eller ho har omsorg for meir
enn to barn, blir det gitt omsorgspengar i opptil 15 stønadsdagar.
Dersom arbeidstakaren har eit kronisk sjukt eller funksjonshemma
barn, kan han eller ho ha rett til omsorgspengar i opptil 20 stønadsdagar.
Når arbeidstakaren er aleine om omsorga, blir talet på stønadsdagar
auka til det doble, dvs. 20, 30 eller 40. Arbeidstakaren blir rekna
for å ha aleineomsorg for eit barn òg i tilfelle
der den andre av foreldra over lang tid ikkje kan ha tilsyn med
barnet fordi han eller ho er funksjonshemma, innlagd i helseinstitusjon
e.l. Når ein arbeidsgjevar har betalt omsorgspengar til
arbeidstakaren i meir enn 10 stønadsdagar i eit kalenderår,
kan arbeidsgjevaren krevja å få refusjon frå trygda
for det talet på stønadsdagar som overstig 10.

Mange arbeidstakarar har ein slik arbeidssituasjon
at det er praktisk vanskeleg og for nokon umogleg å gjera bruk
av retten til fri med omsorgspengar frå arbeidsgjevaren.
For den enkelte arbeidstakaren ville det nok vera praktisk om den
andre av foreldra i slike tilfelle kunne få utvida rettar.
I praksis ville dette bety at vedkomande fekk rettar som einsleg
forsørgjar. Men når folketrygdlova berre i 

særlege tilfelle

 opnar for ei slik jamstilling,
er det med bakgrunn i at det ved ei slik vurdering er fleire omsyn å ta.
Ei utviding av personkretsen som har rett til omsorgspengar som
einsleg forsørgjar, ville bl.a. fått konsekvensar
for arbeidsgjevarane til den aktuelle persongruppa i form av produksjonstap
mv. på grunn av auka fråvær. Ei slik
ordning ville òg fått økonomiske konsekvensar
for folketrygda, då arbeidsgjevaren, som tidlegare nemnt,
kan få refusjon for talet på stønadsdagar som
overstig 10. Sist, men ikkje minst la meg òg peika å at
det ville vore praktisk vanskeleg å avgrensa dei tilfella som
skulle få slike utvida rettar. I samband med auken av talet
på stønadsdagar for einslege forsørgjarar
så langt tilbake som i 1978 føreslo Kommunal-
og arbeidsdepartementet at ein burde sjå på faktiske
forhold meir enn formelle, og at regelen f.eks. burde omfatta forsørgjar med
ektefelle til sjøs, forsørgjar med vekependlande
eller reisande ektefelle, eller fiskar med lange fråvær.
Sosialdepartementet meinte at det ville vera store vanskar med å avgrensa
stønadsretten om ein skulle leggja ei slik vid forståing
til grunn. Så kom ein altså til at i særlege
tilfelle burde ein gje stønad sjølv om forsørgjarane
var to om omsorga, i dei tilfella som eg har gjort greie for innleiingsvis.
Det er problematisk å gje særrettar til bestemte yrkesgrupper.
Eg vil likevel no sjå nærare på dei reglane som
gjeld i dag   

I spørsmålet blir bl.a. fiskarar
nemnt. Lat meg gjera merksam på at mange fiskarar blir
rekna som sjølvstendig næringsdrivande. Sjølvstendig
næringsdrivande har i dag ikkje rett til omsorgspengar.
Ei utviding for fiskarar måtte derfor òg få konsekvensar
for andre næringsdrivande.

  Eg meiner at representanten Bastesen har all
grunn til å sjå med optimisme på det
svaret som han fekk i dag. For meg er det nødvendig å peika
på motførestellingane her i forhold til ei utviding.
Men trass i det ynskjer eg altså – ut frå dagens
yrkesliv og dei praktiske vanskar som det her kan vera for den enkelte
familie i forhold til eit sjukt barn – å sjå nærare
på reglane vi har i dag. I det ligg det òg at
eg er utolmodig etter å sjå nærare på ordninga
og koma med ei vurdering. 

  Lat meg berre streka under at det her er ulike
forhold som må avvegast. Det er både praktiske
og økonomiske forhold, og det er omsynet til andre grupper. 

Men eg fekk eit spørsmål
om eg vil vurdera om det kan åpnast for rett til overføring
av omsorgsdagar. Eg veit at dette er noko som ikkje minst fiskarkvinnene
sin organisasjon har vore oppteken av, og eg skal syta for at denne
vurderinga får ei rask behandling. Det er eit vanskeleg,
men viktig spørsmål representanten Bastesen her har
teke opp.





                

  Når det gjeld den konkrete saka,
har eg ikkje nok opplysningar til å kunna vurdera om kvinna
i dette tilfellet har fått rett yting innan rimeleg tid.
Eg vil derfor gje ein generell omtale av regelverket på dette
området.

Det er eit vilkår for rett til uførepensjon
at evna til å utføra inntektsgjevande arbeid er
varig sett ned med minst halvparten på grunn av sjukdom,
skade eller lyte. I vurderinga av kor mykje inntektsevna er sett
ned eller kor høg uføregraden er, skal inntektsmoglegheitene
i eitkvart arbeid som vedkomande på uføretidspunktet
kan utføra, samanliknast med dei inntektsmoglegheitene
vedkomande hadde før sjukdomen, skaden eller lytet oppstod.

Det er eit krav i lova at høveleg
attføring skal ha vore prøvd før uførepensjon
kan ytast. Dette er nødvendig for å vurdera om
arbeidsevna er varig sett ned og for å prøva alle
moglegheiter for å kunna halda fram i arbeid. Det er ikkje
uvanleg at eit attføringsopplegg strekkjer seg over fleire år.

Etter det eg forstår, har attføringa
i dette tilfellet ikkje ført fram, og kvinna er til sist
innvilga uførepensjon. Uførepensjon består
som kjent av grunn- og tilleggspensjon. Tilleggspensjon blir rekna
ut frå faktiske opptente pensjonspoeng og framtidige pensjonspoeng
som blir godskrivne frå det året ein person får
inntektsevna varig sett ned med minst halvparten. Dette blir kalla
uføretidspunktet.

Uføretidspunktet er avgjerande for
kva for pensjon ein får. Dette gjeld særleg fordi
ein reknar ut framtidige pensjonspoeng med dette som utgangspunkt.
Ein reknar framtidige pensjonspoeng etter det høgste av
to alternativ:

anten gjennomsnittet av pensjonspoenga
for dei tre siste åra før inntektsevna vart sett
ned,

eller gjennomsnittet av dei pensjonspoenga vedkomande har
for halvparten av alle åra frå og med det året vedkomande
fylte 17 år, og til og med året før inntektsevna
vart sett ned. Åra med dei høgste poengtala blir då lagde
til grunn.

Dersom inntektsevna trass i attføringstiltak
framleis er varig sett ned, kan uføretidspunktet likevel
setjast til året før attføring vart prøvt.
Føresetnaden er då at vedkomande var minst 50 pst.
ufør då attføring vart forsøkt.
Framtidige pensjonspoeng blir då rekna frå året
før attføringa tok til.

I det aktuelle tilfellet er uføretidspunktet
sett til 1998. Fyrst frå dette tidspunktet har trygdekontoret
vurdert hennar arbeidsevne for å vera sett ned med 50 pst.
eller meir. Eg gjer merksam på at dersom kvinna ikkje er
einig i denne avgjerda, kan ho anka til Trygderetten.

Etter gjeldande reglar inngår ikkje
rehabiliterings- og attføringspengar i berekningsgrunnlaget
for pensjonsgjevande inntekt. Dette har Regjeringa ynskt å gjera
noko med. I Ot.prp. nr. 48 for 1998-99 føreslår
Regjeringa derfor at rehabiliterings- og attføringspengar
blir pensjonsgjevande inntekt. Mottakarane vil dermed få auka
høve til å få opparbeidd betre rettar
til pensjonsytingar dersom forslaget får fleirtal i Stortinget.

  Lat meg fyrst understreka at Regjeringa ynskjer
at den tida som vi her snakkar om som utgangspunkt når
det gjeld saksbehandling, skal vera så kort som mogleg,
og i dei seinare åra har Trygdeetaten sjølv fokusert
spesielt på dette. Saksbehandlinga er korta ned.

For det andre ynskjer vi å prøva
ut nye ordningar for at fleire skal ha større moglegheiter
til å fungera i eit arbeid. Derfor føreslår
vi både lønnstilskot, kommunal formidling og lågare
uføregrad og forsøk med det. Men i tillegg vil
eg seia meg einig med representanten Reidun Gravdahl i at gangen
og tidsbruken i denne saka synest ikkje å vera rimeleg.
Men eg kan ikkje gå inn i ei sak eg ikkje kjenner.

  Etter dagens regelverk skal altså trygdekontoret
hjelpa til med råd og rettleiing. I fyrstninga er dette
sjølvsagt eit samarbeid mellom den enkelte pasient som
dette er aktuelt for, lege og trygdekontor. I ei uførepensjonssak
er det ofte aktuelt å prøva attføring
før uførepensjon kan tilståast. Dette
kan strekkja seg over fleire år, det kan vera tilbakefall,
og det kan endatil vera ein endra medisinsk tilstand, som igjen krev
ventetid osv. Målet vårt er at både sosialkontoret, trygdekontoret
og arbeidskontoret skal arbeida betre saman om den enkelte, i samarbeid
med den enkelte sjølv og legen, og ikkje minst få fleire
inn på aktiv sjukmelding, slik at kontakten med den aktuelle
arbeidsplassen kan haldast oppe i ein sjukdomsperiode.





                

