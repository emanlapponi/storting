 Utviklinga av narkotikaproblema i landet vårt
dei siste åra er allment kjenneteikna av auka ulovleg innførsel
og omsetjing av narkotiske stoff og av geografisk spreiing av misbruket til
heile landet. Det er klar samanheng mellom tidleg debutalder for
alkohol, med påfylgjande fare for skadar, og utprøving
av narkotiske stoff. Eg ser særs alvorleg på situasjonen,
og har òg merka med tilhøva i Arendal. Eg vil nytta
høvet til å fortelja at eg i helga var i Arendal.
Der vitja eg m.a. T5, eit tiltak for dei tyngste rusmiddelmisbrukarane.
Eg vitja òg Aust-Agder klinikken.

Ei rekkje tiltak er naudsynte dersom vi skal
lukkast i å snu utviklinga. Tollvesenet og politiet sin
innsats er viktig for å bremsa den ulovlege tilgangen på narkotika. Skulane
har ei stor utfordring i å syta for at elevane får gode
kunnskapar om rusmiddel og vert i stand til å velja sunne
alternativ til rusmiddelbruk. Sosial- og helsetenesta i kommunane
og fylkeskommunane har ansvaret for at det finst hjelp og behandling
for dei som likevel råkar ut i misbruket. Lat meg òg
understreka kor avgjerande viktig det er for å hindra nyrekruttering
til rusmisbruk at foreldra, friviljuge organisasjonar, skule og
nærmiljø står saman om trygge, inkluderande
oppvekstmiljø.

Regjeringa har dei to siste åra styrkt
både den førebyggjande innsatsen mot rusmiddelmisbruk
og behandlings- og etterverntiltak. Handlingsplan for redusert bruk av
rusmiddel og Handlingsplan for styrking av sosialtenesta
si fyrstelinje har begge som viktige mål å stimulera
kommunane til auka innsats på dette området. Ei handbok
i førebygging og ein rettleiande mal for dei kommunale
rusmiddelpolitiske planane vart sende kommunane no i haust.

Nokre av dei større bykommunane får
i tillegg særskilde tilskot til tiltak for dei
tyngste rusmiddelmisbrukarane. Arendal kommune høyrer frå og
med 1997 med til desse og har i 1998 og 1999 fått 600 000 kr
pr. år til T5 dag- og aktivitetssenter. Under møtet
på T5 i helga vart eg informert om prosjektet ved senteret,
som eg elles har vitja ein gong før. Eg fekk sjå ein
godt utvikla, lokalt forankra modell, som ser ut til å vera
vellukka. T5 har gått inn i – med deira eigen
ordbruk – «alliansar» med politiet, ei
rekkje friviljuge organisasjonar, t.d. Rotary, Lions, Frimurarlosjen,
næringslivet i Arendal og ulike kyrkjesamfunn. For neste år,
fekk eg høyra, vert det vidare satsing, denne gongen òg
i skuleverket. I T5 sitt «prosjekt 2000» vert
samarbeidet vidareutvikla, og eg har tru på at dette er
vegen å gå. Gjennom bevisstgjering av skuleelevane,
lærarane og ikkje minst foreldra i høve til bruk av
rusmiddel, er det satsa på kartlegging og vidare innsats
der problema verkar mest prekære.

Regjeringa har i det førebyggjande
arbeidet peika på at det lokale engasjementet er viktig,
og T5 har truleg vist oss ein mogleg modell i den vidare kampen
mot den auka rusmiddelmisbruken. Eg tek sikte på å føra
støtta til dette tiltaket vidare. 

Aust-Agder er no òg dekt av tilbodet
om legemiddelassistert rehabilitering. Fylkeskommunen har i år
fått ei løyving på 900 000 kr
til drift av det tilbodet. På møtet ved Aust-Agder-klinikken
måndag vart eg informert om dei tenestene klinikken tilbyr.
Eg møtte einskildmenneske som hadde fått ny von
om ein betre kvardag. Eg sit att med eit inntrykk av eit differensiert
og tilrettelagt tilbod retta mot den enkelte rusmiddelmisbrukaren.

Regjeringa vil framleis arbeida for redusert
rusmiddelmisbruk og for betre hjelpetilbod til misbrukarane. Som
det går fram av budsjettproposisjonen til Sosial- og helsedepartementet
for 2000, gjer vi der framlegg om ei styrking på 33,4 mill. kr
til tiltak for rusmiddelmisbrukarar, og det kjem i tillegg til ein
auke i 1999 på 52 mill. kr. Rusfeltet
er eit viktig satsingsområde! 

  Eg kjem til å følgja nøye
med på situasjonen i Arendal. Vi har ein gjennomgang av
det førebyggjande arbeidet for å sjå på korleis
vi kan styrkja det lokale nivået endå meir. Det
er der førebygginga kan føregå, med eit
tverretatleg og tverrfagleg samarbeid og med organisasjonar osb.
på plass. Og der er Arendal inne i eit godt spor.

På behandlingsområdet er
det slik at på rusfeltet totalt har det faktisk over ein
5-årsperiode vore ei fordobling av dei midlane som blir
sette inn frå kommunar, fylkeskommunar, storting og regjering
si side, frå 700 mill. kr til 1,6 milliardar
kr.

Lat meg understreka: Forsking viser klår
samanheng mellom alkohol og narkotika. Og det er ein samanheng når
det gjeld klåre grenser i alkoholpolitikken. Eg appellerer
til tverrpolitisk semje om å setja visse grenser der – og
der kan ikkje minst Framstegspartiet òg bidra!





                

