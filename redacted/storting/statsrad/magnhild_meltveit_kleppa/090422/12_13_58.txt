 Offentleglova høyrer inn under justisministeren sitt ansvarsområde. Når eg
                     svarar, er det fordi eg som kommunalminister er oppteken av korleis lova blir
                     følgd opp i kommunesektoren. 

Offentlegheit og openheit er viktig for tilliten til forvaltninga og kommunane.
                     Det er eit eige demokratisk prinsipp at ålmenta kan få innsyn i dei sakene som
                     blir handsama av offentlege verksemder. Eg er oppteken av at den kommunale
                     forvaltninga skal vera prega av høg fagleg standard og fokusering på etikk.
                     Offentlegheit og openheit omkring dei sakene som kommunane handsamar, er ein
                     viktig del av dette. I tillegg til at openheit medverkar til å syna kvaliteten
                     på alt det gode arbeidet kommunane gjer, kan det også medverka til å avdekkja
                     tilhøve som er mindre bra. Slik er openheit med på å styrkja den demokratiske
                     kontrollmekanismen. 

Reglane i offentleglova regulerer kva dokument som skal vera offentlege. I
                     kommunelova har vi reglar om møteoffentlegheit. Til saman utgjer desse reglane
                     eit godt grunnlag for openheit og innsyn i kommunalforvaltninga. Så er det
                     sjølvsagt avgjerande at desse reglane blir praktiserte på rett måte, i tråd med
                     intensjonane. Openheit og innsyn har ikkje berre å gjera med kva reglane seier,
                     men òg med dei generelle haldningane til den enkelte sakshandsamaren. Allereie
                     før offentleglova vart sett i kraft, sende eg eit brev til alle kommunane, der
                     eg oppfordra folkevalde og tilsette til å gjera seg kjende med den nye lova. Eg
                     passar òg på å nytta alle høve til å minna kommunane om at dei har eit ansvar
                     for å bidra til ei tillitvekkjande forvaltning, og at dei må arbeida aktivt for
                     mest mogleg openheit omkring dei sakene dei handsamar. 

Eg har tillit til at fylkesmennene rettleier kommunane i korleis reglane i
                     offentleglova og kommunelova skal tolkast, slik at praktiseringa av reglane
                     blir rett og i samsvar med føremålet. Eg veit at Justisdepartementet har lagt
                     ned eit stort arbeid i å læra opp fylkesmennene i den nye offentleglova og på
                     den måten legg til rette for at kommunane får god rettleiing. 

Mest mogleg openheit vil etter mi meining gje lokaldemokratiet større tillit og
                     truverde. Eg vil oppfordra alle kommunar til å følgja reglane om
                     dokumentoffentlegheit i offentleglova og om møteoffentlegheit i kommunelova. 

Som kommunalminister har eg ansvar for reglane om møteoffentlegheit i
                     kommunelova. Eg veit at Stortinget er oppteke av spørsmålet om
                     møteoffentlegheit. Kommunalkomiteen har no lagt fram si innstilling i ei eiga
                     sak i samband med Ot.prp. nr. 17, der vi føreslår forbetringar når det gjeld
                     akkurat det. Saka skal debatterast i Stortinget i mai. Eg tek òg sikte på, som
                     ei oppfølging av den lova, å leggja fram ei ytterlegare lovendring, som vil
                     gjera reglane meir presise og enkle å praktisera for kommunane. 

