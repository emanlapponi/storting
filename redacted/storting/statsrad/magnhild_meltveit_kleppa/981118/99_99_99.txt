  Dei viktigaste forslaga frå Samordningsutvalet
var desse: Å ta samordningsreglane inn i regelverket for dei ulike
pensjons- og trygdeordningane slik at samordningslova kan opphevast,
og å leggja etterlatnepensjonane frå tenestepensjonsordningane
om til nettoordningar på sikt. 

I visse høve kan ein tapa på å tena
opp tilleggspensjon i folketrygda, såkalt negativ effekt.
Samordningsutvalet peika på at dette spørsmålet
kan løysast ved å innføra ei fridelsløysing
eller ei standardisert bruttoordning. Fridelsløysinga vart
avvist av Stortinget i 1989 og 1992. Utvalet rådde til å føra
vidare gjeldande ordning.

Samordningsutvalet sitt forslag om å oppheva
samordningslova og innpassa reglane om frådrag i regelverket
for tenestepensjonsordningane kan vera den framtidige løysinga
for ei lov som har vore i miskreditt og er lite forstått.
 Sjølv om lova blei liberalisert i 1989, er det framleis
misnøye.

Utvalet sitt forslag blei sendt på høyring
i desember 1995.  Departementet gjekk då inn for å oppheva
samordningslova.  Det blei vist til at ein då får
samla reglane om bruttopensjon og dei frådraga som skal
gjerast, på ein stad for kvar ordning.

I høyringa våren 1996 gjekk
alle forvaltarane av dei offentlege pensjonsordningane samla imot å oppheva samordningslova.
 Av omsyn til einskapen mellom pensjonssystema i offentleg sektor
fann Statens Pensjonskasse, dei kommunale pensjonskassene og Rikstrygdeverket
det mest tenleg at samordningsreglane framleis var samla i ei lov.
 Likevel blei det peikt på at ei rammelov for offentlege
pensjonsordningar kunne vera eit alternativ. 

Oppfølginga av innstillinga frå Samordningsutvalet har
synt seg å ta mykje tid av di det trengst ei heilskapleg handtering
av tenestepensjonsordningane for statleg og kommunalt tilsette.
 Finansdepartementet fylgjer truleg dette opp til våren.

Så attende til det spørsmålet
representanten Alvheim tar opp:  Reglane om samordning kan i visse
høve føra til at den samla pensjonen blir mindre
når tilleggspensjonen i folketrygda aukar for den som har
tent opp tenestepensjonen.  Dette gjeld særleg attlevande
som får tilleggspensjon delvis på grunnlag av
det ektefellen har tent opp.

Samordningsutvalet meinte det beste var å føra
vidare gjeldande ordning.  Same spørsmålet har òg
vore vurdert av Høgsterett i den såkalla Lassung-saka
i 1994.  Høgsterett kom då til at samordningslova
hadde vore praktisert rett.

I høyringa til Samordningsutvalet
si innstilling våren 1996 var det altså stor tilslutnad
til å føra vidare gjeldande ordning. 

Eg tar sikte på å leggja
denne problemstillinga fram for Stortinget på nytt som
ei særskild sak.  Eg vonar å få til dette
før jul slik at Stortinget kan handsama saka våren 1999.
 Stortinget kan då vurdera det spørsmålet
representanten Alvheim har teke opp, men separat frå spørsmålet om å avvikla
samordningslova.

Eg har merka meg at ein m.a. kan tapa på å ha
omsorgspoeng i folketrygda.  Dette ynskjer eg å sjå nærare på.

   Samordningsutvalet begynner si innstilling
med å seia fylgjande: 

 «Samordningsloven
inneholder det mest kompliserte og vanskeligst tilgjengelige regelverket
vi har i vårt rettssystem.»  

Eg kan stadfesta at eg har fått mi
rikelege erfaring med å gå gjennom det førehandsarbeidet
som så langt er gjort.  Det er også slik at vi
i departementet har brukt tida frå mai og utover hausten
til ytterlegare innhenting av synspunkt og til vurderingar.  Eg
er utolmodig etter å leggja fram ikkje minst for Stortinget,
som eg sa, ei vurdering av den sida som gjeld omsorgspoeng, og eg
gjer no det eg kan for å halda det løftet som
eg har gitt om å få fram saka før jul.

