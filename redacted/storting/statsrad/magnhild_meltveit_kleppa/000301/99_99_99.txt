  Hovudansvaret for sosialtenestene ligg hjå kommunane.
Lova gjev kommunane fridom til å bruka skjønn
når dei avgjer om dei skal krevja refusjon i utbetalt trygd.
Samstundes må dei halda seg innanfor dei rammer sosialtenestelova
og forvaltingslova gjev: Sosialtenesta må – som
eitkvart forvaltingsorgan – sjå til at saka er
så grundig opplyst som mogleg før dei kan treffa
vedtak.

Eg har vore i kontakt med Oslo kommune om saka
representanten Nesvik viser til, og kommunen stadfestar at saka
i store trekk er riktig framstilt i dagspressa. Det er på det
reine at rutinane til sosialtenesta har svikta. Kommunen opplyser
at ein no drøftar behovet for ein gjennomgang av rutinar
og fullmakter med sikte på innskjerping av gjeldande rutinar.

Sakshandsamingsreglane skal m.a. hindra at
vi får urimelege resultat. Dessverre kan ein ikkje gardera
seg mot at det likevel skjer feil frå tid til anna. Det
er difor vi har klageordningar, kontrollrutinar og system for å kunna retta
opp slike feil. I dei høva der nokon bevisst gjev uriktige
opplysningar eller teier med opplysningar for på den måten å få høgare
ytingar, har sosialtenestelova reglar om tilbakekrevjing. Ved slike
høve må sosialtenesta òg vurdera om saka
skal meldast til politiet. Eg har fått opplyst at Oslo
kommune allereie er i gang med å følgja opp denne
saka og sjå til at rutinane blir innskjerpa.

For å kunna halda oppe velferdsstaten
er det viktig at folk har tiltru til han. Samstundes som sosialtenesta
må kunna ta omsyn til individuelle behov, er det eit mål
at sosialtenesta har ein mest mogleg einsarta praksis rundt om i
kommunane.

I St.meld. nr. 50 for 1998-99, Utjamningsmeldinga, gjer
Regjeringa framlegg om å innføra statlege normer for økonomisk
stønad til livsopphald. Eg trur dette vil minska vilkårlege
skilnader i stønadsnivået mellom kommunar. Normerte
satsar vil òg kunna effektivisera sakshandsaminga slik
at sosialtenesta får meir tid til å følgja opp
kvar enkelt stønadsmottakar på ein forsvarleg
måte.

Eg vil òg få peika på handlingsplanen «Kunnskap
og brubygging», ein plan vi har iverksett for å rusta
opp dei tilsette på sosialkontora til å gjera
eit endå betre arbeid. Gjennom dette arbeidet tek departementet
sikte på å heva kvaliteten i sakshandsaminga til
sosialtenesta. Eitt av måla er å få ein
meir einsarta praksis når det gjeld økonomisk
stønad rundt om i kommunane. Dette blir no følgt opp
av fylkesmennene gjennom iverksetjing av målretta opplæring
og tilbod om kvalifisert rettleiing.

  Av forvaltingslova § 17
framgår det følgjande:

«Forvaltningsorganet
skal påse at saken er så godt opplyst som mulig
før vedtak treffes.»

Eg har alt understreka den kontakten som har
vore med Oslo kommune nettopp for å få informasjon
om korleis saka er handtert frå kommunen si side. Det er
på det reine at rutinane i sosialtenesta har svikta. Kommunen opplyser
at dei sjølve no går gjennom rutinar og fullmakter
for å hindra at vi får eit slikt tilfelle igjen.
Eg har vidare både i utjamningsmeldinga og i «Kunnskap
og brubygging» peikt på det, nettopp for å understreka
at det er behov for ytterlegare arbeid for å få ei
betre sakshandsaming.





                

 Sosial- og helsedepartementet gav i november
1998 Noregs forskingsråd i oppdrag å utarbeida
ein kunnskapsstatus om krigsbarna sin situasjon i etterkrigstidas
Noreg. Bakgrunnen for oppdraget var den auka merksemda om krigsbarna
og deira oppvekst. Det var sett fram påstandar om m.a.
offentleg underslag av midlar, trakassering og maktovergrep.

Rapporten «Fiendens barn?» frå Noregs
Forskingsråd var klar i juni 1999. 

Sjølv om nokre av dei framsette påstandane
blir tilbakeviste i rapporten, eller i alle fall noko svekte, viser
rapporten òg at mange krigsbarn har lidd mykje vondt. Ein hovudbodskap
i rapporten er at vi treng meir kunnskap om denne delen av vår
historie. 

Sosial- og helsedepartementet arbeider i desse
dagar med utforminga av eit nytt oppdrag til Noregs forskingsråd
for å føra vidare det arbeidet som er påbegynt.
Arbeidet skjer i nær kontakt med Barne- og familiedepartementet
og Kyrkje-, utdannings- og forskingsdepartementet. Regjeringa satsar
her på eit meir omfattande dokumentasjonsarbeid for å avdekkja
kva som skjedde og korleis dette har kunna gå til. Dette
er komplekse spørsmål, og for å koma
på sporet må ein sjå nærare
på både politiske og faglege oppfatningar og meir
folkelege synsmåtar om krigsbarna i deira samtid.
Dokumentasjonsarbeidet vil m.a. gje eit heilt anna grunnlag
for krav om rettferdsvederlag – også kalla «billighetserstatning» – enn
det krigsbarna har hatt til no. 

Sju krigsborn har reist rettssak mot staten
med krav om erstatning/oppreising for brot på menneskerettane.
I desse sakene gjer staten gjeldande at krava er forelda. Bakgrunnen
er at forholda ligg så langt tilbake i tid at det vil vera
svært vanskeleg å føra bevis i saka.
Regjeringa trekkjer ikkje i tvil at dei som no har reist erstatningssak mot
staten, har hatt vonde opplevingar under oppveksten i etterkrigstida
i Noreg. Men vi kan likevel ikkje la vera å visa til at
sakene som rettssaker er forelda. Eg finn det ikkje rett her å gå nærare
inn på denne saka som no skal behandlast i rettsapparatet. 

Eg er fullt klar over at det kan vera vanskeleg å sjå forskjellen
mellom på den eine sida det forskings- og granskingsarbeidet
som departementet har sett i gang og som gjeld alle krigsbarn, og
på den andre sida dei rettslege krava som sju krigsbarn
har sett fram. 

I desse vanskelege sakene finst to vegar fram
mot oppretting av den skade krigsbarna har vore utsette for. Den
eine vegen er innafor rettssystemet, den andre er utanfor. Vegen
om domstolane er etter mi meining den tyngste vegen å gå for
den enkelte. Sakene er så gamle at det er svært
vanskeleg, om ikkje umogleg, å føra bevis som
er gode nok for ei rettsleg prøving av erstatningsansvaret.
Den andre vegen er via politisk oppfølging. Denne vegen
inkluderer akseptering, dokumentasjon, moralsk oppreising og eventuelt økonomisk
erstatning. 

Stortinget forvaltar instituttet rettferdsvederlag,
altså «billighetserstatning». Her gjeld
heilt andre og noko «mildare» beviskrav enn i
rettssalen. Regjeringa vil i sitt arbeid med søknader om
rettferdsvederlag ta omsyn til krigsbarna sine eigne tolkingar av
opplevingane sine, i tillegg til den dokumentasjonen som no blir
framskaffa. Det at Regjeringa no har teke tak i denne saka, inneber
at vi har gjeve krigsbarna aksept. Eg vil òg visa til at
statsministeren i sin nyttårstale har gjeve moralsk oppreising på vegner
av staten. 

Når forskingsarbeidet har kome vidare,
vil vi ha grunnlag for å vurdera om det er aktuelt å setja
ned eit eige utval til å sjå nærare på eit
opplegg for erstatning. Det må eg i så fall få koma
attende til. 

Eg vil til slutt få nemna at departementet
har hatt og har nær kontakt med krigsbarna sine organisasjonar.
Deira synsmåtar og haldningar har vore til stor hjelp for
departementet.

  Eg ynskjer å stadfesta det siste
som representanten Ola D. Gløtvold her understrekte. Regjeringa
har allereie medverka til at fleire finn fram i høve til
behovet for dokumentasjon.   Vi har fordelt ansvaret mellom departementa
for å hjelpa til med det – det gjeld alt frå dåpsattestar
til øvrige dokument og informasjon, og det er òg
klar ei eiga kvitbok med ei samling av offentlege dokument, etter
den fyrste forskingsrunden. 

Eg fekk kritikk for at eg hadde hatt sånn
hast med det fyrste oppdraget. Eg gav Noregs forskingsråd
fire månader på oppdraget – og dei klarte å få mykje
ut av det – fordi vi ville ta eit fyrste steg på vegen.
Eg vil syta for at forskinga vidare tek kort tid, men at den blir
så omfattande som det er behov for. 





                

  Eg har for kort tid sidan svart på eit
brev frå foreldra til ein bebuar ved Conrad Svendsen Senter – CSS – som
er redde for å mista dette tilbodet. Av brevet frå foreldra
forstod eg det slik at kommunen enno ikkje hadde fatta eit vedtak
om å byggja opp eit lokalt tilbod. Eventuelt vedtak blir å rekna som
eit enkeltvedtak i høve til dei rettane som ligg i dette med
omsyn til hjelp, samt høvet til å klaga til fylkesmannen
eller fylkeslegen på det tilbodet som blir gjeve. Eg finn
det ikkje rett av meg å gå nærare inn
i denne spesielle saka enn dette. Eg kan føya til at eg
veit at senteret og kommunen arbeider med saka.

Med tanke på framtida til CSS skal
eg gjera kort greie for det arbeidet som no pågår
om kva for status CSS kjem til å få. CSS er ein
institusjon med 80 plassar for døve med ulike tilleggsfunksjonshemmingar.
Mange har behov for omfattande spesialiserte tenester i eit tilpassa teiknspråkmiljø.
Institusjonen ligg i Oslo, blir driven i regi av Stiftelsen Hjemmet
for Døve og er på Oslo kommune sin helseplan.

CSS har i dag status som spesialsjukeheim og
er regulert av sjukehuslova. Departementet legg opp til at ny lov om
spesialisthelsetenester erstattar sjukehuslova frå 1. januar
2001. Dei fleste av tenestene ved CSS blir ikkje definerte som spesialisthelsetenester.
Det ligg såleis til rette for at finansieringa av plassane
på CSS frå det tidspunktet i hovudsak ikkje lenger
blir definert som eit fylkeskommunalt ansvar, og at kommunane frå det
same tidspunktet tar over ansvaret for pleie- og omsorgstenestene, primærhelsetenestene
og dei sosiale tenestene elles, samtidig som ein finn ei praktisk
løysing på finansieringa av spesialisthelsetenestene.

Dette er ein konsekvens av opplegget i samband
med rehabiliteringsmeldinga, St.meld. nr. 21 for 1998-99 Ansvar
og meistring, der Regjeringa i tråd med tilrådingane frå NOU
1995:14, Fylkeskommunale langtidsinstitusjoner, la opp til at spesialsjukeheimane
etter kvart skal avviklast. I samband med handsaminga av denne meldinga gav
sosialkomiteen i Innst. S. nr. 178 for 1998-99 uttrykk for m.a.
dette:

«Komiteen
ser det som viktig at det snarest blir foretatt en avklaring vedrørende
den videre drift av dette senteret.»

Eg meiner at det i praksis vil vera vanskeleg å gje
eit godt nok tilbod lokalt til mange av dei menneska med funksjonshemmingar
som i dag får eit tilbod på CSS. Dette har særleg
samanheng med at dei må kommunisera på teiknspråk.
Dei fleste stader i landet har ikkje teiknspråkmiljø.
Hjelpeapparatet har i mange tilfelle heller ikkje høve
til å kommunisera på det språket dei
døve brukar. Det er difor viktig at den gode kompetansen
CSS har bygd opp, blir halden ved like og ført vidare også når CSS
ikkje lenger er regulert som ein spesialsjukeheim.

Sosial- og helsedepartementet arbeider for
tida aktivt med å finna ei løysing på spørsmålet
om finansieringa av tilbodet til den gruppa funksjonshemma menneske
som i dag bur på CSS. Representantar frå departementet
har i februar vore på besøk hjå Conrad
Svendsen Senter, og det har etter det vore eit eige møte
med Oslo kommune og CSS. Eg kan ikkje gå i detalj om det
arbeidet som konkret pågår i departementet. Men
lat meg streka under at eg ynskjer å leggja forholda til
rette for at kommunane skal velja å gje dei brukarane som
ynskjer det og har behov for det, eit tilbod om tenester på Conrad
Svendsen Senter. Når det kjem til stykket, er det kommunane
som skal gjera vedtak om tenestene, men tenestetilbodet skal så langt
som mogleg formast ut i samarbeid med brukaren. Det skal i høve
til m.a. sosialtenestelova leggjast stor vekt på kva brukaren
meiner. Finansieringa av spesialisthelsetenestene må også sikrast.

  Eg vil gje ros til representanten Bendiks
H. Arnesen fordi han tar opp eit spørsmål som
dette. Eg deler hans engasjement for å sikra best moglege
tenester. Eg deler den uroa som han her kjem med i høve
til endå betre enn i dag å akta på brukaren
si eiga meining.

Det fyrste punktet gjaldt eit vedtak i kommunen
som grunnlag for kva kommunen her ville, ynskte og kunne stilla
opp med. Det neste er forholdet til Conrad Svendsen Senter og pr.
i dag òg forholdet til fylkeskommunen. Eg veit at dette
er ei sak som det no blir arbeidd med, og eg kjem til å fylgja
med vidare. 

