 Vegnettet i Noreg er slik at mange verksemder blir liggjande lite synlege frå hovudvegane, sjølv om avstanden til verksemda er kort. Riksveg 20 i Hedmark, som har fleire kryss og avkjørsler, som toplanskrysset på Braskereidfoss, er ei slik vegstrekning. Eg har fått opplyst frå Statens vegvesen at det ut frå trafikkgrunnlag og trafikktryggleik ikkje ligg føre planar om å byggja om dette krysset no.


Serviceskilt og skilt med verksemdvisning har stor verdi for lokalt næringsliv og turisme. Kundar og besøkande skal òg kunna finna fram til bedrifter og verksemder som ikkje ligg like ved hovudvegnettet. Offentlege vegvisingsskilt har likevel ikkje som hovudformål å marknadsføra verksemder, men skal gjera det lettare å finna fram.


Nokre verksemder er viktige for mange trafikantar, og vegstyresmaktene godkjenner og set opp mange skilt til bedrifter og verksemder kvart år. Dette gjeld bl.a. bensinstasjonar.


Statens vegvesen har opplyst at dei berre kjenner den aktuelle saka med bensinstasjonen på Braskereid frå media. Eg har fått forsikringar om at den lokale fylkesavdelinga i Hedmark no vil ta kontakt med eigaren av bensinstasjonen med eit forslag til løysing når det gjeld skilting langs rv. 20 frå sør.


