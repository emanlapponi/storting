 Etter tunneltryggleiksforskrifta av 15. mai 2007 er det eit krav at tunnelar som i løpet av ein 15-årsperiode vil koma opp i ein årsdøgntrafikk på over 20 000 køyretøy, skal ha to løp med to køyrefelt i kvar retning. I dei norske vegnormalane er det stilt krav om bygging av to løp viss årsdøgntrafikken kjem opp i 12 000 køyretøy i løpet av ein 20-årsperiode.


EU-direktivet gjeld for det transeuropeiske vegnettet som E39 er ein del av, medan tunneltryggleiksforskrifta gjeld for heile riksvegnettet. Reguleringsplanen for Eikåstunnelen oppfyller ikkje krava i dette regelverket. Statens vegvesen Region vest har søkt Vegdirektoratet om fråvik frå gjeldande krav for å byggja ein tunnel som har lågare standard enn krava i regelverket. Vegdirektoratet har nyleg avslått denne søknaden med grunnlag i gjeldande tryggleikskrav i direktivet og i at eit eventuelt fråvik ikkje kan gjerast utan godkjenning i ESA.


Prosjektet E39 Vågsbotn–Hylkje er eit viktig trafikktryggleiksprosjekt. Det er eit prosjekt med ei lang historie. Eikåstunnelen er sterkt ynskt av både lokale og regionale styresmakter og ikkje minst etterlengta av innbyggjarar langs dagens veg. Eg vil vurdera alle sider ved denne saka, inklusiv forholdet til Nyborgtunnelen før endeleg avgjerd blir teken.


