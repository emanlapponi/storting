 Det er et overordnet mål for kirkepolitikken å legge til rette for at Den norske
              kirke kan videreføres og utvikles som en åpen og inkluderende folkekirke. Dette er
              ikke bare Regjeringens politikk, men, som representanten Thorsen er inne på, det er et
              politisk mål som det er bred enighet om i denne sal. Kirkeforliket, som samtlige
              partier på Stortinget har sluttet seg til, vitner ikke minst om det. Kirken skal
              fortsatt være landsdekkende og til stede i alle lokalsamfunn. De foreslåtte endringene
              i statskirkeordningen skal gjennomføres på en måte som imøtekommer behovet for
              kontinuitet. Kirkemedlemmenes tilhørighet til Den norske kirke skal ivaretas. 

I forrige uke var jeg, i likhet med mange av komitémedlemmene, til stede på
              Kirkemøtet i Tønsberg. Jeg erfarte at Kirken preges av høy aktivitet på svært mange
              områder. Det er nettopp gjennomført et kirkevalg med historisk høy deltakelse og en
              kostnadsramme på over 70 mill. kr. Trosopplæringsreformen går snart inn i sitt sjuende
              år. I statsbudsjettet for 2010 har Regjeringen foreslått å bevilge 170 mill. kr til
              denne reformen. Det innebærer at godt over halvparten av menighetene i Kirken vil være
              i gang med å utvikle et utvidet tilbud om trosopplæring for barn og unge mellom 0 og
              18 år. Fra kommunene rapporteres det om at innsatsen når det gjelder rehabilitering og
              vedlikehold av kirkebygg, er mer enn fordoblet i løpet av den siste fireårsperioden.
              Jeg tror vi trygt kan si at Kirken sjelden har hatt bedre vilkår enn det den har i
              dag. 

Det betyr ikke at det ikke er utfordringer. Jeg antar at representanten Thorsen har
              fått med seg enkelte presseoppslag fra i høst om redusert prestebemanning i noen
              bispedømmer, og at det er dette som er bakgrunnen for spørsmålet. Dels går meldingene
              ut på at det enkelte steder i landet er vanskelig å få nok søkere til
              prestestillinger, og dels handler det om at noen bispedømmer har vært nødt til å
              gjennomføre enkelte innstrammingstiltak. 

Til det første vil jeg si at jeg er bevisst de utfordringer som Kirken står overfor
              når det gjelder rekruttering til presteyrket for å fylle stillinger i alle deler av
              landet. I disse dager fullføres et større forskningsprosjekt som Stiftelsen
              Kirkeforskning har gjennomført, og som har hatt til hensikt å kartlegge situasjonen og
              vurdere aktuelle tiltak som kan bedre rekrutteringen til prestetjenesten.
              Departementet vil nøye vurdere resultatene fra denne undersøkelsen med sikte på hvilke
              tiltak som kan gjennomføres på kortere og lengre sikt. 

I revidert statsbudsjett fikk Regjeringen flertall for økt bevilgning til
              prestetjenesten med 2 mill. kr – et øremerket tiltak som kan styrke rekrutteringen i
              særlig vanskelige områder. Som representanten kanskje er kjent med, har vi akkurat nå
              lagt fram et tilleggsforslag for 2009, der vi har bevilget 4 mill. kr ekstra for i år.
            

