 La meg først få si at jeg tror ikke det bare dreier seg om budsjettsituasjonen når vi
              skal rekruttere prester til Den norske kirke. Det har vært et stramt arbeidsmarked, og
              jeg tror også de som er innenfor presteyrket, har vært preget av dette
              arbeidsmarkedet. Jeg er enig i at prestene har en viktig stilling for at vi skal ha en
              god folkekirke. Den skal være der – nær folk. Det er Kirkens viktigste tiltak. 

Samtidig må det også være slik at Kirken, som alle andre, har et ansvar for å holde
              de budsjettrammene som er gitt fra Stortinget. Bevilgningene til presteskapet har økt
              de siste årene, med den følge at vi har mer enn 100 flere prestestillinger enn det vi
              hadde for ti år siden. Derfor er bispedømmerådene, sammen med presteskapet, nødt til å
              foreta en vurdering av hvilke tiltak og hvilke stillinger som trengs i det enkelte
              bispedømmeråd og i det enkelte prosti. 

