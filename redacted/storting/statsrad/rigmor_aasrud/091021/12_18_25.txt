 Sammen med partene i arbeidslivet ble Regjeringen i 2006 enige om å innføre tettere
              oppfølging av sykmeldte. Dette omfatter oppfølgingsplaner fra arbeidsgiver,
              gjennomføring av dialogmøter med den sykmeldte og målrettede tiltak for å få de
              sykmeldte raskere tilbake i arbeid. 

Evalueringen av IA-avtalen som forelå i juni 2009, konkluderte med at mange
              virksomheter opplever at oppfølgingsrutinene er den riktige måten å arbeide på for å
              få sykmeldte raskere tilbake i arbeid. Selv om den siste tids økning i sykefraværet er
              svært bekymringsfull, kan en ikke ut fra det konkludere med at oppfølgingen ikke har
              effekt. Det er også en lang rekke andre faktorer som påvirker utviklingen i
              sykefraværet. 

Forebygging av muskel- og skjelettplager er et høyt prioritert område. Den
              arbeidsmiljørettede strategien er å sørge for at virksomhetene gjennom et systematisk
              HMS-arbeid selv forebygger helseskader og sykdom. Myndighetene gjennomfører tilsyns-
              og veiledningsaktiviteter i utsatte bransjer og virksomheter for å forebygge
              arbeidsrelaterte muskel- og skjelettplager og legge til rette for arbeidstakere som
              har fått muskelskader. 

Arbeids- og velferdsetatens tjenestetilbud er rettet mot alle diagnosegrupper.
              Personer med muskel- og skjelettlidelser er en stor og sammensatt gruppe. Å finne en
              god balanse mellom arbeid og sykdommens begrensninger er viktig i kartleggingen av
              hvilke tiltak som kan øke den enkeltes mulighet for å fungere i jobb. 

I 2007 innførte Regjeringen en ordning for kjøp av helse- og rehabiliteringstjenester
              for å bringe personer som mottar sykepenger, raskere tilbake til arbeidslivet. Den er
              omtalt som «Raskere tilbake»-ordningen. Ordningen omfatter tilbud om individuell
              oppfølging, avklaring og arbeidsrettet rehabilitering og tilbud om behandling i
              spesialisthelsetjenesten. Siden oppstart av ordningen er det til sammen rundt 60 000
              personer som er henvist til tjenester knyttet til «Raskere tilbake» i Arbeids- og
              velferdsetaten og i spesialisthelsetjenesten. Ordningen er nå under evaluering. Med
              det nye personidentifiserbare pasientregisteret vil det på sikt være mulig å se
              nærmere på sammenhenger mellom ventetid og sykefravær, noe vi ikke har sikker kunnskap
              om i dag. 

