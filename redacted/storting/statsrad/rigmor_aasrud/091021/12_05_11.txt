 Jeg er ikke enig i at økte sosialhjelpssatser i seg selv er det viktigste verktøyet
              for å bekjempe fattigdom. Sosialhjelp er et siste sikkerhetsnett, og ikke en
              langsiktig løsning for den enkelte. Vedvarende lav inntekt er ofte knyttet til
              manglende tilknytning til arbeidslivet, og muligheten til å komme i arbeid er derfor
              vel så viktig. 

Regjeringen har en rekke målrettede tiltak mot fattigdom. Nav-reformen skal gjøre det
              lettere for den enkelte å få riktig og planmessig bistand. Kompetanse- og
              utviklingstiltak for å forebygge og redusere fattigdom blant barnefamilier og innsats
              overfor barn og unge i risikosoner videreføres i 2010. 

Jeg vil også framheve kvalifiseringsprogrammet, som skal bidra til økt
              selvforsørgelse og livskvalitet, slik at færrest mulig blir avhengige av økonomisk
              sosialhjelp over lengre tid. Kvalifiseringsstønaden reguleres i takt med grunnbeløpet
              i folketrygden, og programmet vil bli et tilbud i alle landets kommuner i 2010. 

For å bedre den økonomiske situasjonen og levekårene for personer som mottar
              sosialhjelp, har Regjeringen økt satsnivået i de statlige retningslinjene for utmåling
              av stønad til livsopphold med 5 pst. utover prisstigning i 2007 og 2009. 

Som en del av gjennomgangen av de statlige veiledende retningslinjene for økonomisk
              stønad fikk departementet i 2008 undersøkelser fra Statistisk sentralbyrå og fra
              Telemarksforskning, Bø. Ett hovedfunn er at det er små forskjeller mellom kommuner
              knyttet til gjennomsnittlig utbetalt sosialhjelp, og at variasjonen ikke synes å ha
              sammenheng med de veiledende satsene. Undersøkelsene viser også at langtidsmottakere
              av sosialhjelp i gjennomsnitt har betydelig høyere inntekt enn summen av veiledende
              satser og nøkterne boutgifter tilsier. 

Retningslinjene har bidratt til å utjevne forskjellene mellom kommunale
              sosialhjelpssatser, og de fleste kommuner har nå satser lik statens veiledende.
              Retningslinjene har virket normerende på fylkesmennenes klagebehandling og har bidratt
              til større forutberegnelighet for sosialhjelpssøkere. 

Jeg ser at det kan være behov for å presisere og utdype de veiledende satsene på
              enkelte områder. Jeg vil derfor vurdere i hvilken grad disse forskningsrapportene og
              Fordelingsutvalgets innstilling tilsier at det bør foretas enkelte justeringer i det
              gjeldende regelverket. 

