 I St.meld. nr. 9 for 2006–2007, Arbeid, velferd og inkludering, ble det foreslått å
              gjøre tilbudet om arbeidsrettet bistand uavhengig av hvilken målgruppe man tilhører,
              og av hvilken inntektssikring man har rett til. Stortinget sluttet seg til
              Regjeringens forslag ved behandlingen av meldingen, jf. Innst. S. nr. 148 for
              2006–2007. Dette ble bl.a. fulgt opp i ny forskrift om arbeidsrettede tiltak som
              trådte i kraft 1. januar 2009. Et tiltak skal etter forskriften være nødvendig og
              hensiktsmessig, slik at deltakeren skal skaffe seg eller beholde inntektsgivende
              arbeid. Valg, utforming og varighet av tiltak foretas i samarbeid med brukeren. 

Bevilgningen til arbeidsmarkedstiltak for 2010 gir rom for om lag 78 000
              tiltaksplasser. Innenfor dette samlede tiltaksvolumet skal utsatte grupper på
              arbeidsmarkedet prioriteres. Det er fra Regjeringens side slått fast at personer med
              nedsatt arbeidsevne som har behov for arbeidsrettet bistand, skal få tilbud om
              nødvendige og hensiktsmessige tiltak så raskt som mulig. Det vil allikevel være
              personer i kartleggings- og ventetidsfaser, men ubegrunnet ventetid må unngås. De
              siste årene har det skjedd en utbygging av tiltak rettet mot de mest utsatte gruppene
              på arbeidsmarkedet. Det gjelder bl.a. tilbud om arbeidsrettet rehabilitering og et
              forsøk med tidsubestemt lønnstilskudd. Denne ordningen foreslås økt med inntil 1 000
              nye tiltaksplasser i 2010. Samtidig har det også skjedd en utbygging av
              oppfølgingstilbudet både for sykmeldte og personer med nedsatt arbeidsevne. 

Arbeidsavklaringspenger vil fra 1. mars 2010 erstatte rehabiliteringspenger,
              attføringspenger og tidsbegrenset uførestønad. Det innføres også en lovfestet rett til
              å få vurdert sitt behov for bistand for å beholde eller skaffe seg arbeid.
              Arbeidsevnevurderingen vil bl.a. være sentral når etaten skal velge egnede tiltak.
              Endringene legger til rette for tidligere og tettere oppfølging og at flere raskere
              skal komme tilbake i arbeid eller aktivitet. Brukerne vil som før ha tilgang til alle
              arbeidsrettede tiltak som kan bidra til at de kommer i ordinært arbeid. 

