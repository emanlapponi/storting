 Statsbygg forvalter en lang rekke eiendommer av stor verdi for allmennheten. Det er
              ikke ofte Statsbygg avhender slike eiendommer. Det er nettopp eiendommens betydning
              for fellesskapet som gjør at de fleste forblir i statens eie. 

Bygninger som ikke er i bruk, forfaller raskt. For å ivareta de kulturhistoriske
              eiendommene jobber Statsbygg derfor ut fra et prinsipp om at aktiv og tilpasset bruk,
              kombinert med en god faglig forvaltning også gir det beste vern. Strategien anviser to
              hovedprinsipper for utvikling av kulturhistoriske eiendommer: 

Det ene omfatter eiendommer som staten ikke nødvendigvis må eie. Først undersøker man
              like fullt om staten kan benytte eiendommene til et eller annet formål. Hvis ingen
              slike foreligger, kan eiendommen selges når de nødvendige vernehensyn er ivaretatt,
              f.eks. ved varsel om fredning fra Riksantikvaren. 

Det andre omfatter eiendommer som det er eller kan være viktig for staten å eie. Da
              skal Statsbygg først søke å finne statlige leietakere. Hvis ingen melder sin
              interesse, kan Statsbygg gå videre og søke andre offentlige samarbeidspartnere,
              eventuelt også private interessenter. Når utviklingsmulighetene er kartlagt, kan
              nødvendige tiltak settes i verk. Staten vil da kunne sitte som eier og samarbeide med
              andre om bruken av bygningsmassen. 

Når det gjelder Dømmesmoen, vil jeg presisere at eiendommen ikke er lagt ut for salg.
              Status er at Statsbygg har gitt Riksantikvaren i oppdrag å vurdere verneverdien, slik
              at det kan varsles eventuell fredning for større eller mindre deler av eiendommen. En
              eventuell avhendingsprosess kan først settes i gang når de nødvendige økonomiske og
              antikvariske vurderinger er gjort. Det antas å være avklart etter nyttår. Bakgrunnen
              for at det vurderes avhending, er at det ikke foreligger annen statlig interesse for
              eiendommen, og at det foreløpig ikke er funnet andre leietakere. Etter at Høgskolen i
              Agder i 2006 gav beskjed om at den ville flytte, har Statsbygg gjennomført to
              utredninger hvor det er vurdert annen bruk, uten at det er oppnådd konkrete resultat. 

For å sikre allmennheten tilgang til Dømmesmoen i framtiden har Statsbygg dialog med
              Direktoratet for naturforvaltning, som vurderer om deler av eiendommen skal få status
              som offentlig friluftsområde. Det vil i så fall innebære at ansvaret for disse
              arealene overføres til DN. Det kan da bli aktuelt å invitere Grimstad kommune med på
              en ordning hvor kommunen står for skjøtsel og drift av området. 

