 Den internasjonale nedgangskonjunkturen bidro til sterk vekst i arbeidsledigheten fra sommeren 2008. Det siste halve året har veksten vært mer moderat, og nye tall viser at arbeidsledigheten har vært omtrent uendret den siste måneden. Med 3,1 pst. har Norge den laveste ledigheten i Europa. Dette viser at Regjeringens motkonjunkturpolitikk virker. 




Regjeringen tar fortsatt ledigheten på største alvor. Den foreslåtte bevilgningen til arbeidsmarkedstiltak gir rom for om lag 78 200 plasser i gjennomsnitt første halvår 2010. Dette vil bidra til viktig arbeidsrettet bistand til flere arbeidssøkere med nedsatt arbeidsevne og andre arbeidsledige. Det innebærer også en økning i antall plasser med tidsubestemt lønnstilskudd sammenliknet med gjennomsnittsnivået i 2009. Regjeringen foreslår at målgruppene både for langtidsledighetsgarantien og for tilskuddet til bedriftsintern opplæring utvides. Disse tiltakene er ledd i en vedvarende innsats for lav ledighet. 




Regjeringen fortsetter også innsatsen mot sosial dumping i 2010. Økonomiske nedgangstider har bidratt til at arbeidsinnvandringen har minket noe, men også til at forholdene for utenlandske arbeidstakere er forverret. Regjeringen vil utvide ordningen med regionale verneombud til renholds- og hotell- og restaurantbransjen. Gode erfaringer fra bygge- og anleggsbransjen forteller om styrket seriøsitet og vernearbeid og mer ordnede forhold både for norske og utenlandske arbeidstakere. 




Eldre arbeidstakere er en viktig ressurs i arbeidslivet, og Regjeringen ønsker å legge til rette for at disse kan stå lengst mulig i jobb. Inntektsprøvingen av alderspensjon er allerede opphevet for 67- og 68-åringer. Jeg er glad for at en enstemmig komité støtter fjerning av avkortingen for 69-åringer, slik at inntektsprøving av alderspensjon avskaffes fra nyttår. 




Folketrygdens utgifter under Arbeidsdepartementet er budsjettert til om lag 272 milliarder kr. Det er en økning på 30 milliarder kr fra saldert budsjett 2009. Den betydelige økningen skyldes finanskrisen, økt pensjonsgrunnlag og aldring i befolkningen, men også en uventet og bekymringsfull økning i sykefraværet. Sykefraværet er det sentrale temaet i de pågående drøftingene med arbeidslivets parter om et videreført IA-samarbeid. Nå forlenges avtalen til 1. mars 2010, slik at partene kan vurdere en bredere tiltakspakke. Samtidig er det nedsatt en faglig ekspertgruppe for å vurdere administrative tiltak, inkludert sykmeldingspraksis og oppfølging av sykmeldte. 




Vi går inn i 2010 med ny organisering av arbeids- og velferdsforvaltningen. På mange måter er det nå vi virkelig kan realisere målene for Nav-reformen, med oppfølging av brukerne i fokus. Som det er sagt i debatten, og som jeg har sagt i denne salen før, tror jeg ikke at alle problemer for Nav er løst i 2010, men det er gledelig at mye går bedre, og det gleder meg å høre at også flere opplever at de får henvendelser fra folk som er fornøyd med Nav. Kvalifiseringsprogrammet er godt mottatt og blir nå landsomfattende. Innføring av arbeidsavklaringspenger og rett til arbeidsevnevurderinger er også svært viktig for å redusere andelen som mottar uføreytelser. 




Regjeringen vil styrke innsatsen mot fattigdom i 2010. Regjeringen kombinerer et bredt forebyggende perspektiv med tiltak for å redusere fattigdom og bedre levekårene til de vanskeligst stilte. Dette innebærer gratis leksehjelp og tiltak for økt gjennomføring av videregående opplæring. Bevilgningen til bostøtte økes. Satsingen i tiltak for rusmiddelavhengige styrkes betydelig. I tillegg foreslår Regjeringen å øke minsteytelsen for rehabiliteringspenger, attføringspenger og tidsbegrenset uførestønad og å øke overgangsstønaden for enslige forsørgere til 2 G. Trygdeoppgjøret i 2008 følges opp med forslag om at også minstepensjonen til enslige skal utgjøre 2 G. Samlet bidrar dette til forbedringer av den økonomiske situasjonen blant dem med lavest inntekt i samfunnet. 




Budsjettet for 2010 gir rom for fortsatt sterk innsats mot arbeidsledighet, mot fattigdom og for et mer inkluderende og anstendig arbeidsliv. 




