 Jeg vil på samme måte som interpellanten takke for en svært god debatt. Jeg synes det har vært en debatt hvor vi har klart å se framover. Jeg er også veldig glad for at det er flere som har kommet med historier som sier noe om at ting går mye bedre nå. Jeg tror det er viktig at vi tar med oss det. Det er også den erfaringen vi har, men det betyr jo ikke at alle problemer er løst. Det er de ikke – vi har mye å jobbe med framover. 




Jeg tror representanten Karin Andersen var inne på noe av det som er viktig, for brukerne skal selvsagt fortsatt ha én dør. Hvis vi får det til å fungere, tror jeg ingen kommer til å være så innmari opptatt av det som ligger bak – hvordan vi fordeler arbeidsoppgaver – bare brukeren faktisk opplever møtet som godt. 




Det er opprettet 444 Nav-kontorer. For hvert eneste Nav-kontor utarbeides det en kompetansekartlegging, der brukernes kompetanse blir kartlagt. Alle får gjennomgå en kompetansepakke der bl.a. grunnleggende opplæring i IKT, og informasjon om det med tjenesteinnholdet – altså hvilke regler som gjelder – er viktig. Ikke minst er dette en viktig del av det med rolleforståelse og kommunikasjon med brukerne. Det tror jeg også kommer til å bli viktig når vi nå skal ta det neste steget inn i den store innholdsreformen, med arbeidsavklaringspengene. Det er det som kanskje er noe av det viktigste ved siden av Kvalifiseringsprogrammet, og som skal bidra til at det målet jeg opplever at vi alle har – at folk enten skal kunne være i arbeid eller i aktivitet – kan realiseres. 




Jeg er også enig med dem som minner om at ikke alt var bra før. Vi fikk noen mailer sent på natten før også, da det var tre etater. Så det må vi også ta med oss. Men selvsagt må målet vårt være at vi skal bli så bra at de som er brukere av systemet, føler av de blir tatt på alvor. 




Så har jeg helt til slutt lyst til å si at det er flere her som har vært innom tekniske løsninger. Robert Eriksson sa at han hadde problemer med å finne igjen PIN-kodene sine. Jeg kan understreke at også statsråden noen ganger har det. Men i går lanserte Regjeringen en helt ny utgave av Minside og MinID. Det betyr at istedenfor å få tilsendt PIN-kodene i brev, slik som vi gjorde før, vil man nå kunne få det på mobiltelefonen. Det er mer datasikkert, og det vil være større muligheter til å kunne finne igjen de kodene. Da kan man både skifte fastlege, man kan sjekke pensjonsopptjeninger og en hel rekke andre ytelser som brukerne vil ha nytte av. Det håper jeg også kan bidra til at de elektroniske løsningene framstår som mer brukervennlige i framtiden. 




