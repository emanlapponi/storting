 Det er sånn at vi i dag har en arbeidsdeling, og jeg mener at den arbeidsdelingen kan forsvares ut fra at det er svært mange regelverk som skal forvaltes. Det er mellom 40 og 50 forskjellige ordninger med et forholdsvis komplisert regelverk. Om det er sånn at det enkelte vedtaket blir fattet av noen som ikke sitter på det kontoret der du leverer inn søknaden din, mener jeg det er forsvarlig når det er ytelser som er regelstyrt, og der en trenger omfattende kompetanse for å gjøre de rette vedtakene. Men så er jeg veldig opptatt av når det gjelder dem som trenger oppfølging, tilrettelegging, som det må lages tiltak rundt, er det viktig at Nav-kontorene har den rette kompetansen. Derfor er det også besluttet i direktoratet at det er Nav-kontorene som skal ha vedtakskompetanse på det som kanskje er den viktigste reformen for igjen å få brukerne ut i aktivitet, nemlig arbeidsavklaringspengene. 




Så er jeg også glad for at interpellanten uttrykker forståelse for den krevende situasjonen Nav har vært i. Jeg tror at uansett hvor godt vi hadde planlagt, var det ingen av oss som hadde planlagt for at vi skulle få den finanskrisen som har vært. Det har vært en krevende situasjon i Nav, der det har vært store restanser, for store restanser, og da er det viktig at man har hatt mulighet til å drive effektiv og god saksbehandling. Det har vi kunnet bidra til fordi vi har kunnet samle noe kompetanse knyttet til enkeltytelser i forvaltningsenhetene. 




Så er det viktig at vi fortsatt jobber med å tilføre de ansatte nok kompetanse. Nå er det i 2009 etablert over 150 nye Nav-kontor, og det er klart det vil ta tid før nok kompetanse er på plass, særlig i de minste Nav-kontorene, der det kanskje er mellom tre og fire ansatte. For å kunne ha den kompetansen du trenger for å holde orden på et komplisert regelverk med så mange ordninger, tror jeg vi må erkjenne at vi trenger støttefunksjoner som fysisk ligger et annet sted enn på det kontoret du er. Det er viktig at vi hele tida holder fast ved at kontaktpunktet for den enkelte skal være Nav-kontoret, og at orden på søknader, vite hvor en ting er, skal kunne flyte greit, slik at den ansatte ikke behøver å forholde seg til andre ting. 




Det er gjennomført om lag 60 000 kompetansedagsverk knyttet til det å etablere lokale Nav-kontor, og flere vil jo komme etter hvert som de siste kontorene kommer på plass. 




I den grad jeg ikke er enig i det interpellanten sa i sitt andre innlegg, må det være at vi ikke skal erstatte tiltak med elektroniske løsninger. Jeg tror det er veldig greit at du kan bestille trygdekortet ditt på Internett hvis du har tilgang til det, og jeg tror heller ikke interpellanten mente at ikke det var greit. Men sjølsagt skal det også være greit for dem som ikke har tilgang til Internett, å kunne gå på det lokale Nav-kontoret og få bestilt trygdekortet sitt der. 




