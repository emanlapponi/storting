 Først vil jeg avvise at jeg og fiskeridirektøren
er uenige. Fiskeridirektøren uttaler seg på prinsipielt
grunnlag om driftsordningen i sin høringsuttalelse til
det høringsforslaget som vi har lagt fram om adgangsbegrensning
av kystflåtens fiske etter sei og hyse. Dette
var før Fiskeridepartementet sendte på høring forslaget
om innføring av spesielle kvoteordninger, også omtalt
som drifts- og strukturordninger, for kystflåten.

I sin prinsipielle høringsuttalelse
av 21. juni advarer fiskeridirektøren om hvilke
utslag driftsordninger for kystflåten kan få.
Her uttaler fiskeridirektøren at innføringene
av driftsordninger ikke vil redusere kapasiteten i kystflåten,
men tvert imot vil kunne øke utnyttelsen av kapasiteten
i kystflåten betraktelig. Direktøren uttaler også at
driftsordninger vil kunne fungere som omsettelige kvoter, all
den stund enhver kvoteoverføring vil bety at
kvotegrunnlaget skifter eier for kortere eller
lengre perioder. Innføring av omsettelige kvoter
i en eller annen form vil kunne ha utilsiktede
konsekvenser både geografisk og med hensyn til
flåtestruktur i tillegg til de kontrollmessige utfordringene
et system med omsettelige kvoter vil medføre. Det er jeg
enig i.

Dette var synspunkter som Fiskeridepartementet
derfor tok med i sitt forslag til utforming av spesielle kvoteordninger
for kystflåten. Den 7. august sendte vi ut et høringsnotat
med forslag om innføring av spesielle kvoteordninger for
kystflåten. Jeg må få lov til å sitere:

«… driftsordningene
har likhetspunkter med omsettelige kvoter, all den stund enhver
kvoteutveksling vil bety at adgangen til å fiske
et gitt kvantum overføres fra en fisker til en annen, for
en kortere eller lengre periode. Omsettelige
kvoter er imidlertid ikke en del av reguleringssystemet
og skal heller ikke innføres som en indirekte
effekt av driftsordningene. Det kan derfor være
grunn til å ha en relativt streng regulering av bruken
av driftsordninger for å sikre at retten til å fiske,
og å ha sitt inntektsgrunnlag fra fiskeriet, forbeholdes
aktive fiskere i tråd med deltagerloven og ikke blir
overført til passive «kvoteforvaltere» som
har som næring å utveksle kvoter de en gang har
blitt tildelt.»

I forslaget til driftsordninger har departementet
lagt inn en rekke begrensninger i bruken av driftsordninger. Det
er størrelsesmessige begrensninger, det er geografiske
begrensninger, og det er tidsbegrensninger. Bruken av ordningene
skal på forhånd godkjennes, slik det alltid har vært,
av myndighetene, og skal ikke føre
til økt press på åpne fiskerier og uregulerte
bestander.

Fiskeridirektøren har i sin uttalelse
til dette høringsnotatet den 25. oktober i år
opprettholdt sitt syn om at innføring
av driftsordninger ikke vil redusere kapasiteten i kystflåten,
og at det vil være en kontrollmessig utfordring å håndtere
dette. Direktøren peker på at det primære problemet
kystflåten står overfor, er overkapasitet, og
at en således heller bør innføre rene
strukturordninger som vil redusere antall fartøy over tid.

Med respekt å melde er det en misforståelse
at det skulle være en uoverensstemmelse mellom
fiskeridirektøren og fiskeriministeren.

 Jeg tror det er veldig viktig at vi definerer
omsettelige kvoter. Omsettelige kvoter i den betydningen man har
i Island, er det ikke i Norge, og det er heller ikke noen
som helst forslag fra denne regjeringen om å innføre
den slags ordninger. Men det har over lang tid vært omsatt
fartøyer med tilhørende rettigheter etter
godkjenning fra myndighetene. Som også interpellanten
sier: Disse overføringene skjer etter godkjenning
fra direktorat og departement. Og nettopp der er det viktige
som skiller omsettelige kvoter, i betydningen fri omsettelighet,
fra de ordninger vi har i Norge. Vi har ingen endringer av praktiseringen eller
lovverket siden jeg overtok som statsråd, og i så måte
er den praktisering som er av omsetning av fartøy og overføring
av kvoterettigheter i henhold til deltakerloven og annet lovverk,
intet nytt. I så måte brakte ikke «Brennpunkt»-programmet noe
nytt. Dette er problemstillinger som er vel kjent.

 Når det gjelder dette med en rekke
høringsuttalelser, vil det nok være
et spørsmål om hvor mange man teller når
man lager en rekke. Men jeg registrerer at f.eks. i Finnmark Fylkesfiskarlag – og så vidt
jeg oppfatter fylkespolitikerne – ønsker
de gjerne å prøve det ut ved å bli et
prøvefylke. Jeg opplever at næringen og en rekke
høringsinstanser ønsker å få innført spesielle
driftsordninger og strukturordninger som overhodet ikke
er innføring av omsettelige kvoter i den betydning som
representanten Elvik ønsker å legge
i det. Men jeg tar innover meg at da Fiskeridepartementet fikk hjemmel
av Stortinget til å innføre spesielle kvoteordninger
for kystflåten – og det fikk de den 26. april 2001 – pekte
flertallet i stortingskomiteen på at det måtte
legges til rette for ordninger som sikrer en bærekraftig
og kostnadseffektiv utnyttelse
av fiskeressursene, en lokal kystflåte og en differensiert
struktur. Det legger jeg opp til. Men jeg registrerer også at
den debatten som Elvik reiser om hvordan man skal håndtere
prissettingen av fartøy med kvoter som er godkjent, er
en debatt om grunnrente. Hvis jeg oppfatter SV riktig, ønsker
man å innføre grunnrente, for det er det eneste
som kan løse dette problemet. Og det er ikke
jeg beredt til å innføre.





                

