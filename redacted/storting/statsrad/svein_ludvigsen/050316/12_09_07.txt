 Under slep fra Murmansk havn til India for
hugging drev krysseren «Murmansk» på land
ved Sørvær, i 1994. I 1995 ble det gjort et forsøk
på å berge fartøyet, noe som mislyktes.

«Murmansk» er et av mange
vrak langs norskekysten. Vrakdatabasen i Kystverket har registrert
2 300 vrak som er sunket langsmed kysten etter
1914.

Etter forurensningsloven er utgangspunktet
at rederen/eieren er ansvarlig for å fjerne
vraket. I den grad statlige tiltak skal iverksettes, må disse
først og fremst rettes mot vrak som utgjør en
reell fare for akutt forurensning eller hindring
for skipsfarten.

Forurensningsfaren fra vraket av krysseren «Murmansk» har
vært vurdert flere ganger. Flere undersøkelser på slutten
av 1990-tallet pekte på at det ikke er større
oljemengder igjen i vraket, og at det ikke utgjør noen
forurensningsfare. Statens forurensningstilsyn anbefalte derfor
at fartøyet ble liggende.

Nye påstander om at «Murmansk» ikke
var tømt for olje før slep, ble framsatt
i mars 2000. Med bakgrunn i de nye opplysningene nedsatte Statens
forurensningstilsyn en prosjektgruppe som skulle foreta en detaljert
gjennomgang av tilgjengelig materiale samt tegninger for å vurdere
om det fantes oljerester i vraket, til tross for at flere undersøkelser
tidligere hadde indikert at så ikke var tilfellet. Gruppen
ble ledet av Statens forurensningstilsyn og bestod i tillegg av
Sjøfartsdirektoratet, Det Norske Veritas og Ødegaard
Berging.

Prosjektgruppens vurdering var at det er petroleumsprodukter
igjen om bord i «Murmansk», og det foregår
en minimal utlekking, men ikke av et slikt omfang – jeg
understreker det – at det vil kunne føre til akutt
forurensing av betydning. Gruppen konkluderte med at videre tiltak ikke
var nødvendig. Undersøkelser som er foretatt,
konkluderer således med at vraket ikke utgjør noen fare
for akutt forurensning til skade for miljøet.

Jeg anser det derfor ikke riktig
at staten skal prioritere å fjerne vraket av «Murmansk».

