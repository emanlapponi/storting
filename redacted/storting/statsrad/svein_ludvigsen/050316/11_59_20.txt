  Vi må erkjenne at skipsfarten innebærer
en risiko. Men skipsfart er ikke et problem. Det er imidlertid
klart at uansett hvor mye beredskap vi har, uansett hvor mye vi
har av slepebåtkapasitet eller oppsamlingsutstyr,
er det risiko forbundet med en ulykke. Vi har sett nå i
flere tilfeller at vi har unngått miljøkatastrofer,
vi har unngått skade på liv og helse. Det betyr
at vi har en god beredskap, vi har gode folk som håndterer
dette. Så vil det alltids være slik at man i ettertid
kan se at det trengs forbedringer. Derfor har jeg bedt Kystverket
om sammen med slepebåtselskapene og Kystvakten å gå gjennom
slepebåtkapasiteten, ikke bare i denne
regionen, men i hele landet, og så skal vi rapportere
tilbake til Stortinget før det behandler stortingsmeldingen.
Men i stortingsmeldingen redegjør vi for tiltak vi har
gjennomført, og tiltak vi akter å gjennomføre for å få bedring også på oppsamlingsområdet.

Det blir feil å påstå at
vi har dårlig utstyr. Vi har av det beste utstyret
som er i verden, men det vil alltids være et spørsmål
om mengde i forhold til de mest dramatiske utslipp. Derfor er det også viktig
at kvaliteten på skipene blir bedre. Det jobbes det med
internasjonalt, der er Norge pådriver. Og sist,
men ikke minst, det å sikre bunkerstankene
på en bedre måte enn i dag er en stor
utfordring. Det har vi også tatt opp, og IMO
jobber med det.





                

