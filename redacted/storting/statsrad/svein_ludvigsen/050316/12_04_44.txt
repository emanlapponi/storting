  Jeg må si det er en litt underlig
situasjon at en stortingsrepresentant
ber meg kommentere og svare på et spørsmål
og en påstand man ikke kan dokumentere er framsatt.
Jeg kan ikke svare på en uttalelse som noen
i Kystverket skal ha framsatt, når ingen kan dokumentere eller
vedstår seg at de har sagt det. Da blir spørsmål
i spørretimen litt vanskelige å besvare. Hadde noen
sagt det, kunne jeg ha kommentert det, men man kan i hvert fall ikke
kritisere en statsråd for at han ikke vil svare
på et spørsmål som ingen kan dokumentere. Det
gjør saken ganske håpløs, og
jeg er forbauset over at man egentlig stiller slike spørsmål.

Etter havariet med «Fjord
Champion» gjennomgår vi nå beredskapen
hva angår slepebåtkapasitet, og vi evaluerer ulykken.
Samtidig ligger det en melding i Stortinget som i detalj redegjør
for både hva vi har gjort, og hva vi akter å gjøre
for å bygge opp beredskapen. Jeg tror det vil være
rimelig dristig å trekke den konklusjon av «Fjord Champion»-havariet
at beredskapen ikke er god langs kysten. Vi har en god
beredskap, men som jeg har hevdet hele veien, vil dette
alltid være forbundet med risiko. Vi går
nå igjennom om det er systemfeil eller et sammenfall av
uheldige omstendigheter som medførte at slepebåtkapasiteten ikke
var til stede.

