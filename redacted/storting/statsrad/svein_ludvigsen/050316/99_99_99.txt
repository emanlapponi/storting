  På NRK Kveldsnytt den 6. mars ble
det vist til «Prestige»-havariet, og det ble påstått
at Kystverket hevder det er dyrere å ha en slepebåtberedskap
enn å rydde opp etter en ulykke. I sendingen
vistes det ikke til noen spesiell kilde, men
til Kystverket generelt.

Departementet og jeg har tatt dette opp med
Kystverket, og Kystverket er ikke kjent med at noen
ansvarlig i Kystverket har uttalt dette. Derfor
er det umulig for meg å kommentere en påstand
som ikke er dokumentert, ei heller av spørreren.

Regjeringen anser tvert imot at det viktigste
er at ulykker ikke inntreffer. I St.meld. nr. 14, som
ligger i Stortinget, har vi redegjort for en rekke forebyggende
tiltak og for at Regjeringen vil innføre ytterligere forebyggende
tiltak som skal bidra til at den økte trafikken
langs kysten ikke medfører økt risiko
for ulykker. I dette ligger bl.a. videreføringen av statlig
slepebåtberedskap i Nord-Norge. Som jeg har redegjort for
tidligere i dag, gjennomgår vi nå den totale slepebåtkapasiteten
langs kysten. Vi evaluerer den siste ulykken, med «Fjord
Champion», og vi vil orientere Stortinget før
man avgir innstilling om stortingsmeldingen, spesielt
når det gjelder «Fjord Champion». Det
kan være at vi trenger lengre tid for å gjennomgå slepebåtkapasiteten.
I så fall vil vi redegjøre for det på egnet måte,
enten i budsjettproposisjonen eller i annen sammenheng.

Likevel vil vi aldri kunne
gardere oss fullt ut mot at ulykker skjer. Dersom en forurensning
likevel skulle skje, er det nødvendig å begrense
skadene, og da må oljevernberedskapen holdes høyt
og på et godt nivå. Derfor er spørsmålet
slik det stilles, umulig å svare på, for det forefinnes ikke
slike beregninger, og det forefinnes heller ikke ansvarlige
uttalelser fra Kystverket som indikerer et slikt spørsmål.

  Nå skal vi kanskje gjøre unna
evalueringen av hele saken før vi trekker for
bastante konklusjoner. Derfor kan jeg ikke svare på årsaken
til at man ikke kunne bemanne den konkrete båten.
Men jeg vil ta avstand fra det å si at årsaken
til at «Fjord Champion» rekte i fjæra,
ene og alene var at denne båten i Kristiansand ikke
lot seg bemanne. I tillegg var det da et fartøy som hører
til i Arendal, men som befant seg i Hirtshals. Et tredje
fartøy var allerede i arbeid. På den måten
var slepebåtkapasiteten opptatt. Men ved skipet, tidlig om
morgenen og utover, også etter at den
gikk på grunn, var det altså da to redningsskøyter,
et mindre kystvaktfartøy, et større
kystvaktfartøy og et handelsskip – et roroskip.
Den store brannen som raste om bord, vanskeliggjorde å få sleper
om bord, og vanskeliggjorde redningsarbeidet. Men jeg synes at vi også får
ta med oss den positive siden, at vi unngikk en miljøkatastrofe,
vi unngikk skade på liv og helse. Det er andre
sider ved det som vi nå evaluerer. Så får
vi komme tilbake og trekke konklusjoner.

