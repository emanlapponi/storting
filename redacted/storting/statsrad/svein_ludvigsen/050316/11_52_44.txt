 Slepebåtberedskapen i Norge
sør for Lofoten er basert på tilgjengelig privat
slepebåtkapasitet og på bistand fra øvrig
skipstrafikk. Slik har det vært, og slik er det også foreslått
i den stortingsmeldingen som ligger til behandling. I Nord-Norge
har derimot staten tatt et ansvar for slepebåtkapasiteten,
fordi det ikke finnes tilgjengelige slepebåtressurser
basert på privat virksomhet i den delen av landet.

I forbindelse med MT «Fjord Champion» opplyser Kystverket
at slepebåt – etter at det først
var meldt fra skipet at faren var over – ble rekvirert
5. mars kl. 00.30, etter at brannen igjen hadde blusset
opp. Kystverket opplyser videre at de fikk opplyst at slepebåten
ville bruke åtte timer på å nå fram
til skipet, mens den brukte 12,5 timer og var fremme kl. 13 den
5. mars.

Kystverket har ingen avtaler med bergingsselskap. Derimot
har man en avtale med Kystvakten. I tillegg kan Kystverket benytte
ressurser tilknyttet operatørenes beredskap i forbindelse
med oljevirksomheten på kontinentalsokkelen.

Tilgangen på slepebåtressurser
har sammenheng med det kommersielle aktivitetsnivået. For
Oslofjordens og Skagerrak-områdets del er hovedtyngden
av slepebåtressursene knyttet til Slagentangen og skipstrafikken
til og fra Grenlandsområdet. På Vestlandet er
det slepebåtressurser i forbindelse med virksomheten på Sture
og Mongstad. Det finnes i Oslofjorden og Skagerrak-området også andre,
mindre slepebåtaktører, men det er usikkerhet knyttet
til disse slepebåtene, som har relativt liten kapasitet,
og de er ikke alltid bemannet. I tillegg til de norske ressursene
kan man trekke på slepebåter fra Sverige
og Danmark. I dette tilfellet ble det vurdert, men man anså det
som uaktuelt.

Etter hendelsen med MT «Fjord
Champion» har jeg bedt Kystdirektoratet evaluere hele
ulykken. For selv om vi er svært tilfreds med at man oppnådde å unngå skade på folk
og å unngå skade på miljøet,
er vi ikke like tilfreds med at det tok så lang
tid før man fikk skaffet slepebåtkapasitet til
veie. Da må det også understrekes at
den brannen som raste om bord, vanskeliggjorde arbeidet for de redningsskøytene
som var der, for de kystvaktfartøyene som var der, og for
det roroskipet som forsøkte å bistå i forbindelse
med hendelsen. Summen av dette er imidlertid at det gikk godt denne
gangen, men vi evaluerer nå og ser på om ting
kunne ha vært gjort på en annen måte,
og om slepebåtkapasiteten er tilfredsstillende. Nå skal
det også sies at i området
er det flere slepebåter, men samtlige var ikke
disponible, fordi én slepebåt ikke lot
seg bemanne, andre var i Hirtshals og under sleping. Så det
var flere forhold som gjorde denne ulykkeshendelsen vanskelig å håndtere.
Som sagt bidrog ikke minst den brannen som raste, til
at det var vanskelig å få sleper
om bord.

