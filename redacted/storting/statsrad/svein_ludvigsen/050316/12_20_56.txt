  Jeg vil sterkt ta avstand fra at dette skulle
være et utslag av arroganse. Oljevernberedskapen er Fiskeri-
og kystdepartementets ansvar og dermed også mitt
konstitusjonelle ansvar. Derfor er det naturlig at jeg svarer på dette
spørsmålet. Når det knyttes helt konkret
til fartøyet «Fjord Champion»,
er dette mitt ansvar. Derfor svarer jeg. Jeg har redegjort for de
vurderinger som er gjort, de risikoanalyser som er gjort, og som
er lagt til grunn for den meldingen som foreligger.

Da denne regjeringen noen få måneder etter
at vi hadde tiltrådt, la fram stortingsmeldingen Rent og
rikt hav, trakk vi konsekvensene av de erfaringene som var gjort
i årene forut, nemlig at det var behov for bedre
organisering og bedre koordinering
av beredskapen og tiltakene. Da ble også oljevernberedskapen,
som lå under SFT og Miljøverndepartementet, overført
til Kystdepartementet. Det betyr ikke bare et
budsjettansvar. Det betyr også et reelt ansvar.
Det er et ansvar som vi tar, og derfor er det naturlig at det er
jeg som svarer på det spørsmålet som
var stilt.

