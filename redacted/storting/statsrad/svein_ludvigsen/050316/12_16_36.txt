  Regjeringen la den 21. januar i år
fram St.meld. nr. 14, På den sikre siden – sjøsikkerhet
og oljevernberedskap, og den ligger nå til behandling i
Stortinget.

I forbindelse med utarbeidelsen av den meldingen gjennomførte
Det Norske Veritas og Norconsult en analyse
av risikoen knyttet til sjøtransport langs kysten fram mot
2015. Den analysen viser at miljørisikoen forbundet med
dagens skipstrafikk er relativt lav langs hele kysten. Her
gjør jeg imidlertid oppmerksom på at ikke bare
omfanget av utslipp, men også hvor store eller
mindre mengder som treffer ofte mer sensitive
områder, selvfølgelig påvirker risikoen
for varige skader på miljøet. Enkelte områder
på Vestlandet og i Oslofjorden skiller seg likevel ut.
Det er områder med stor trafikk og områder
hvor betydelige miljøressurser kan skades ved eventuelle
utslipp. Jeg snakker da om f.eks. tett befolkede områder,
rekreasjonsområder, vernede/fredede områder
og oppvekstområder for fugl, som f.eks. på Runde
og på Helgeland.

I analysen pekes det videre på at
transport av olje fra Russland til Europa og
USA forventes å øke vesentlig fram mot 2015, både
i de nordlige farvann og ut fra Østersjøen og
gjennom Skagerrak. Økt skipstrafikk betyr økt risiko.
Det er særlig for deler av Nord-Norge og Vestlandet at
risikoen blir høyere. Den økte transporten
av olje i Skagerrak påvirker selvsagt også risikobildet.
Derfor har vi i stortingsmeldingen foreslått økt
beredskap og nye tiltak i årene framover. Det betyr at
vi må sette inn nye tiltak innen oljevernberedskap
og innen sjøsikkerhet fram mot 2015, slik at
vi kan møte de utfordringer som framkommer av
Veritas’ risikoanalyse.

Regjeringen vurderer situasjonen løpende,
og har i St.meld. nr. 14 foreslått flere nye tiltak innen
sjøsikkerhet og oljevernberedskap som gjør at
vi vil stå godt rustet til morgendagens skipstrafikk langs
kysten. Meldingen gir også en oversikt over tiltak
som allerede er iverksatt.

Regjeringen mener det er viktig å forebygge
ulykker til sjøs og på den måten også redusere
faren for akutt forurensning. Skader knyttet til skipsulykker og
utslipp av olje kan som kjent være
svært alvorlige, og både i Norge og
i verden for øvrig har vi sett dramatiske virkninger av
det. Det betyr at vi også må kunne begrense
de skadene når ulykken først er ute, for uansett
beredskap må vi erkjenne at det er risiko forbundet med
dette. Oppbygging av en effektiv oljevernberedskap er i denne sammenhengen
helt avgjørende, og det har Regjeringen lagt stor vekt
på i de tre-fire årene vi har vært i
posisjon.

Det må likevel presiseres
at det ikke vil være mulig, selv med
ubegrensede midler, å bygge opp en oljevernberedskap som
kan takle enhver tenkelig ulykke uten at det oppstår miljøskader.
Men vi kan vise til flere tilfeller langs kysten i den
senere tid hvor vi har klart å håndtere det slik
at man har unngått skade på liv og helse og unngått
skade på miljøet, og der er jo «Fjord
Champion» et godt eksempel i så måte.

