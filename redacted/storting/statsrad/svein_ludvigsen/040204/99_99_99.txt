 For det første er det ikke riktig
at Regjeringen ikke har engasjert seg i disse problemstillingene – vi
har gjort det til gagns.

Fiskerinæringen har over flere år
slitt med lave kvoter, store utfordringer i form av markedshindringer,
spesielt i EU, lite kostnadseffektiv
drift, høyt rentenivå og høy
kronekurs så vel som overkapasitet både
på land og hav. Årsaken til den høye arbeidsledigheten
i fiskeindustrien i Finnmark og andre fylker er kompleks
og svært ofte av internasjonal karakter.

Fiskerinæringen har gradvis blitt
mer global. Utenlandske kjøpere konkurrerer
om fisken med lokale bedrifter, og videreforedling
skjer utenlands. I tillegg er landing av torsk fra russiske fartøy
gått dramatisk ned den senere tid. Utviklingen presser
fram behov for endringer i de politisk skapte rammebetingelsene,
så vel som tilpasninger og omstillinger i næringen.

Regjeringen har møtt disse utfordringene
med en stram økonomisk politikk. Det har brakt rentenivået
ned, noe en gjeldstynget fiskerinæring har nytt godt av.
Kronekursen er også kraftig redusert takket være
Regjeringens politiske veivalg, noe en eksportavhengig fiskeindustri
nyter godt av.

Etter to år kan Regjeringen vise
til at den økonomiske politikken har bidratt til betydelig
forbedrede rammevilkår for fiskeindustrien. Så gir
da også fiskerinæringen uttrykk for
en gryende optimisme for 2004. Samtidig kan vi glede oss over at
det er eksempler på bedrifter som har positive
resultater, og som har investert i kostnadseffektiv
teknologi og drift – altså er ikke alt
helsvart.

Regjeringen kan også vise
til at struktur- og driftsordningene for kystflåten som
ble vedtatt i fjor, synes å virke etter hensikten,
noe som over tid vil forbedre lønnsomheten i kystflåten.

Ny måte å regulere
fisket på gjennom fartøykvoter gir forbedrede
vilkår for fiskeindustrien i Finnmark, og gjør at
fiskerne kan hente ut en høyere pris for fisken. Innstramming
av leveringsforpliktelsene for trålerflåten er
et annet virkemiddel for å sikre at råstoffet
blir levert til bearbeidingsindustrien.

Et vesentlig bidrag til kostnadseffektiv
drift vil være bedre råstofflyt
til industrien over hele året. Bare
på den måten kan industrien forsyne markedet med
kvalitetsprodukter 364 dager i året. På Island
kjører f.eks. filetindustrien med tre skift for å oppnå lønnsom
drift og møte konkurransen fra lavkostland, mens
norsk filetindustri i gjennomsnitt utnytter maskinparken under seks
timer pr. døgn.

Jeg mener de nye reguleringene av
fisket, og gjerne langsiktige leveringsavtaler mellom
industri og fiskere, skal gi mer helkontinuerlig
drift, og dermed bedre lønnsomheten og gi større
overlevelsesevne for fartøyene og bedriftene. Vi kommer
imidlertid ikke bort fra at næringen sliter med både
kapasitetsutfordringer og strukturelle utfordringer. Men samtidig
er det til stor hjelp framover at torskekvoten er økt
i år. Kongekrabben gir også et betydelig økonomisk
bidrag, spesielt i Øst-Finnmark.

Forskning og innovasjon er prioriterte
virkemidler for Regjeringen. For eksempel er
Innovasjon Norge og Norges forskningsråd viktige
verktøy for en fornyelse av marin sektor.

Fiskerinæringen står utvilsomt
overfor store utfordringer. Derfor nedsatte jeg en arbeidsgruppe
som på fritt grunnlag innen 15. juni
skal foreslå forbedringer
i de offentlige rammebetingelsene som kan bidra til en forbedring
i fiskeindustriens lønnsomhet, konkurransekraft og verdiskaping.

Min tilnærming er altså at
vi må få et sterkere industrielt perspektiv
og en sterkere industriell fokusering i næringen.

 Jeg har forsøkt å trekke opp
en rekke tiltak som er gjort for å forbedre framtidens rammevilkår
for fiskerinæringen, og som utvilsomt vil gi bedre
drift. Derfor gir også næringen selv
uttrykk for økende optimisme og tilfredshet med at Regjeringen
og Stortinget har gjort vedtak som kommer til å forbedre dette.
Men hvis man bare fortaper seg i fortiden, kan vi ikke løse
noe. Jeg synes faktisk at vi både i regjering og storting
og i næringen skal tore å tenke tanken
på hva som er best i en distriktspolitisk sammenheng, og
utvikle en politikk som gjør at vi får lønnsomme
industribedrifter og lønnsom industristruktur i stedet
for å skulle gå fra krise til krise, som denne
næringen altfor lenge har gjort, fordi vi har hatt feil
fokus. Lønnsomme bedrifter og fartøyer
gir trygge arbeidsplasser og livskraftige kystsamfunn, mens ulønnsomme
bedrifter bare gir varige traumer. Den politikken som
vi nå fører, vil gi varige og lønnsomme
arbeidsplasser, men vi kommer ikke utenom at næringen
står overfor strukturelle problemer.

 For det første forstår
jeg meget godt – jeg kommer selv fra et fiskevær – de
problemene man står overfor når man blir rammet
av konkurs, noe som mange av fiskeværene i Finnmark og langsmed
kysten står overfor. Det har jeg stor forståelse for.
Derfor fremmer jeg også en politikk som skal
motvirke en framtidig uheldig utvikling.

Når det gjelder driftsordningen, må jeg
jo si at jeg er litt overrasket over at representanten Bastesen
spør meg om dette, for driftsordningen ville jeg innføre
i hele landet. Det var sterk motstand mot det, så jeg
foreslo for Stortinget at vi prøver det i Finnmark, for
Finnmark ønsket det, og de har fått
det. Så åpnet Stortinget for at vi kunne prøve
det i flere fylker, men ikke i hele landet.
Da tilbydde jeg også Troms og Sogn og Fjordane
det, så fikk vi et bedre grunnlag for å bedømme
det. Nå kommer man også i Stortinget
og ønsker at jeg skal innføre det for hele landet.
Hvis man hadde lyttet til min anbefaling, hadde dette allerede vært
gjeldende politikk for samtlige fylker. Men Stortinget har ikke
tillatt meg det, hr. president!





                

 Jeg er av den oppfatning at når det
gjelder oppdretts- så vel som hvitfisksektoren, er det
en variert bedriftsstørrelse og struktur som best møter
etterspørselen i markedene. Men for å kunne opprettholde
og skape mange, trygge og lønnsomme arbeidsplasser er det
nødvendig med rammevilkår som både
er forutsigbare for næringsaktørene, og som samtidig
skaper fleksibilitet for næringen for å kunne
tilpasse seg markedet på en best mulig måte. Og
det markedet endrer seg kontinuerlig.

Oppdrett er og blir en eksportnæring,
der over 90 pst. av produksjonen går til eksport. Vi produserer
nå mer laks enn den mengden torsk som Norge og
Russland fanger til sammen. Det er derfor særdeles viktig å ta
innover seg de endringene som til enhver tid skjer i markedet for oppdrettsprodukter,
og den økende produksjonen som er både i Norge
og i andre land. Stikkord i denne sammenhengen
er stadig mer krevende kunder som stiller krav til pris, leveringssikkerhet,
mattrygghet mv.

Lakseindustrien i Norge blir også i
større og større grad en kunnskapsbasert næring,
som er avhengig av at aktørene hele tiden ligger
i tet internasjonalt på forskning og innovasjon
i alle ledd i verdikjeden. Det er i stor grad de store aktørene
som har hatt evne og mulighet til å satse, og
som også i framtiden har evne og mulighet
til å generere overskudd inn i nye arter. Men der skal
de små og de store ha samme vilkår.

Større aktører vil, etter
mitt skjønn, i større grad enn små ha
mulighet til å satse på flere ledd i verdikjeden
og på den måten sikre at en større del
av avkastningen blir i Norge. Det er dessverre
slik at en altfor stor del av avkastningen i marin sektor blir i
andre land, ikke minst i EU.

Det vil derfor være riktig å tillate
en viss konsentrasjon i næringen, men samtidig beholde
mangfoldet gjennom de mindre selskapene. Fiskerimyndighetene
har de siste ti år lagt til rette for en variert selskaps-
og eierstruktur i næringen, slik at den på best
mulig måte kan møte konkurransen
internasjonalt. Det har Regjeringen ingen planer om å endre.

Videre har jeg lagt særlig vekt på å sette
et klarere skille mellom det jeg kaller butikk og politikk.
Det framstår derfor som naturlig å la det være
opp til den enkelte næringsaktør å foreta
de næringsøkonomiske vurderinger som gjør
bedriftene i stand til å møte konkurransen
og finne en struktur og en strategi for å imøtekomme
utfordringene i markedet og sørge for bedriftsøkonomisk
lønnsomhet.

Havbruksnæringen er særdeles
konkurranseutsatt, og skal den overleve, må kostnadsnivået
reduseres. Jeg har flere ganger tatt til orde for at god næringspolitikk
er god distriktspolitikk, og ulønnsomme arbeidsplasser
skaper bare traumer i distriktene.

Mitt hovedfokus i denne sammenhengen er å se
til at vi har tiltak som virker kostnadsreduserende for næringen.
Det er viktig å legge til rette for en forenkling
og at forvaltningen er servicerettet, slik at kostnadsnivået
kan reduseres. Derfor har jeg ikke noen planer
om å innføre nye tiltak som vil skade verdiskapingen,
skade lønnsomheten og føre
til ytterligere utflytting av arbeidsplasser.

 Jeg understreker at det er 

både

 store
og små selskaper, den varierte strukturen, som best kan møte
utfordringene i markedet. Dessverre er det mange
eksempler på at også små produsenter
har gått over ende, så det er ikke entydig
slik at alle små er uten problemer
og alle store har problemer. Og det er sammensatte årsaker, ikke
minst har overinvesteringene på slutten av 1990-tallet
medført at man nå har store problemer. Vi ser også at
integrasjon når det gjelder produksjon, slakting og videreforedling
er en utfordring, og vi ser at små produsenter fra tid
til annen velger å slutte seg sammen i større
strukturer. Men det er altså en variert struktur som best
kan ivareta dette. Det finnes ikke noen fasit
som sier at «stor» er det eneste, eller
at «liten» er det eneste. Jeg må minne
om at vi skal operere på et internasjonalt marked, og til
det trengs det muskler, ikke minst i form av produktutvikling
og markedsarbeid.

 For det første synes jeg det
er viktig å holde fast ved at det er lønnsomhet
i den enkelte bedrift som best kan generere kapital, og det er det
som best bidrar til at man har en konkurranse
som utvikler bedriftene. Min politikk går på at
vi skal skape lønnsomhet og skape robuste bedrifter enten
de er små eller store. Det å tro at
staten skal kunne gjøre næringen lønnsom
alene, tror jeg er en feilslått politikk, men jeg opplever
at den politikken som Regjeringen nå fører, har alminnelig
bred tilslutning og økende tilslutning i oppdrettsnæringen,
og det er jeg tilfreds med.

Når det gjelder en eventuell
evaluering i Stortinget, er jeg kjent med at
Stortinget har et Dokument nr. 8-forslag til behandling som jeg
forstår kan resultere i at Fiskeridepartementet skal legge
fram en stortingsmelding og belyse ulike utviklingstrender, utviklingsscenarioer
og spørsmål om politikk i løpet av dette året.
Det vil jeg selvfølgelig levere hvis Stortinget vil, og
det oppfatter jeg at de er i ferd med å ville.

