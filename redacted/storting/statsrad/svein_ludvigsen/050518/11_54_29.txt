 Her har jeg godt nytt å oppdatere
stortingsrepresentanten og Stortinget på.

Nordisk Ministerråds retningslinjer
for samarbeid med Nordvest-Russland ble vedtatt
av samarbeidsministrene allerede den 10. desember 2004, kort tid etter
sesjonen. Samtidig vedtok vi nye retningslinjer for samarbeidet med
Estland, Latvia og Litauen. Årsaken til denne nyorienteringen
av det vi tidligere kalte nærområdesamarbeidet,
var behovet for oppdateringer av det nordiske samarbeidet
med både Nordvest-Russland og de baltiske land, ikke
minst på bakgrunn av de mange utfordringene i Nordvest-Russland
og de baltiske lands EU-medlemskap.

I etterkant av vedtaket om nye retningslinjer
for Nordvest-Russland er vi nå i ferd med å utarbeide
et eget russlandsprogram for Nordisk Ministerråd. Det vil etter
planen bli oversendt til Nordisk Råd som et ministerrådsforslag
i forbindelse med høstens sesjon i Reykjavik. Den overordnede
ambisjonen med Russlandsprogrammet er at det nordiske samarbeidet
med Nordvest-Russland skal bli mer fokusert og mer målrettet.

Når det gjelder tiltak til støtte
for urbefolkningen i Nordvest-Russland, vil Ministerrådet
overveie dette i sin oppfølging av retningslinjene. Retningslinjene
viser konkret til at Ministerrådet allerede i
flere år har finansiert ulike aktiviteter med fokus på urbefolkninger
og miljø i samarbeid med
Arktisk Råd. Urbefolkninger i Arktis inngår som
et prioritert område i Ministerrådets eget arktiske samarbeidsprogram.
Dessuten er Ministerrådet godt i gang med å styrke
dialogen og det konkrete samarbeidet med Barentsrådet,
som har en egen arbeidsgruppe for samarbeid
med urfolk i regionen. Her viser jeg også til stortingsmeldingen
om nordområdene som Regjeringen har lagt fram, som ligger
til behandling i Stortinget, og som har synspunkter og forslag som
tenderer inn på disse områdene.

I tillegg har samarbeidsministrene og sametingspresidentene
i fellesskap nedsatt en arbeidsgruppe som utreder hvordan man kan
få etablert en dialog med russiske
samer og myndigheter med sikte på informasjonsutveksling
om samiske spørsmål av felles interesse. I den
forbindelse er det bestemt at det skal avholdes et seminar
i løpet av 2005, og deretter skal det utarbeides en egen
handlingsplan for dette arbeidet. Det har vi forventning til, ikke
minst fordi både samarbeidsministrene og sametingspresidentene
har en uttrykt målsetting om og vilje til å forbedre
tiltakene.

La meg til sist, bare for ordens
skyld, også nevne at de støtteordningene
som Ministerrådet har i dag som retter seg mot Nordvest-Russland,
selvsagt også kan benyttes av urbefolkningen
til urbefolkningssaker og -spørsmål.

