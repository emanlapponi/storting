 Handelsbetingelsene ved eksport av
sjømat til EU er langt fra optimale, og EU er vårt
hovedmarked. Jeg registrerer at flere og flere i fiskerinæringen
nå tilkjennegir i økende grad ønsket
om bedre markedsadgang og stiller spørsmål
ved medlemskap.

Oppdrettsnæringen møter stadig
nye trusler om antidumpings- og beskyttelsestiltak, og store deler
av den øvrige næringen møter svært
høye tollsatser og/eller restriktive kvoter. Tollsatsene
blir som oftest høyere jo mer produktene er bearbeidet.
Dette er et reelt problem for dem i næringen
som ønsker å eksportere mer bearbeidede
produkter til EU, og det har en negativ konsekvens for sysselsettingen
langs kysten.

Pelagiske produkter utgjør det alt
vesentligste av vår handel med de nye EU-landene. Forhandlingsløsningen ved
EØS-utvidelsen ivaretar muligheten for å opprettholde
denne handelen knyttet til pelagiske produkter. Kvotene inneholder
et såkalt dynamisk element, slik at de er større
enn dagens eksport til det samlede EU, og det betyr at
tollsatsen f.eks. på sildelapper blir betraktelig senket,
fra 15 pst. til 3 pst. Rekenæringen får også bedre markedsadgang.
Dette vil bidra til økt bearbeiding i Norge av
denne type produkter. Kvotene og tollen gjelder hele
EU, og størrelsen gjør at vi nå kan eksportere mer
av pelagiske produkter tollfritt enn før. Imidlertid vil en
utvidelse av EU bety utfordringer for næringen
for å opprettholde markedsandeler
i de nye EU-landene. Og så er det jo da slik, som det ble
vist til, at laksenæringen nå vil få ytterligere
problemer i flere land etter utvidelsen.

Det kan være mange gode
grunner for at aktører vurderer å bygge ned i Norge
for heller å satse i EU eller i andre
markeder. Lønnsomhetsvurderinger knyttet til f.eks. arbeidskostnader,
mangel på kvalifisert arbeidskraft eller vanskelige
handelsbetingelser spiller inn, erfarer vi. På den annen
side: Fjerning av handelshindringer er ikke ensbetydende
med at fiskeribedrifter har suksess verken i EU eller
i det globale fiskemarkedet. Til det er det for mange andre
faktorer som spiller inn, bl.a. enkeltbedriftenes produktivitet,
markedstilpasning av produkter, valutakurser osv. Målsettingen
må imidlertid være å få til
en arbeidsdeling mellom Norge og andre
land som skaper størst mulig verdiskaping
i marin sektor her i landet. Men vi må erkjenne at manglende
adgang til vårt hovedmarked vanskeliggjør bearbeiding
i Norge og eksport av høyt
bearbeidede produkter.

EU er vårt største
sjømatmarked og i en særstilling i markedsarbeidet.
Regjeringen har også spesielt fokus
på at oppdrettsnæringen ikke skal underlegges
nye proteksjonistiske tiltak fra EUs side. Samtidig gjør
vi mye i andre fora for å bedre næringens
rammevilkår. Både aktiv innsats i WTO-forhandlingene
og arbeidet med framtidige bilaterale handelsavtaler med f.eks.
Sør-Korea og Japan er prioriterte innsatsområder.

 Jeg står bak den regjeringserklæring
som jeg som statsråd skal forvalte, at for tiden er EØS-medlemskapet
den tilknytning vi har til EU. Vi må erkjenne at de ulike
partiene har ulikt syn på medlemskap.
Og det er vel kjent at den nåværende fiskeriminister
har vært for EU-medlemskap, senest ved folkeavstemmingen
i 1994.

Når det er sagt, er jeg enig i at
nærheten til ressursen er en viktig forutsetning for at
vi skal lykkes med å få mer bearbeiding langs
kysten. Men vi ser at fisk er blitt en global handelsvare, og når
vi da skal møte konkurransen fra lavkostland
og også konkurrere med proteksjonistiske tiltak
i EU for å hindre andres høyt
bearbeidede produkter, blir det vanskelig å opprettholde
aktiviteten i fabrikkene langs kysten.

Jeg synes det er interessant
at noen av de mest framtredende representantene for Kystpartiet
og en av de mest markante politikerne i Senterpartiet, fylkesordføreren
i Troms, sier at kysten nå er tjent med medlemskap. Den
debatten registrerer jeg.

 Både fiskeriministeren og Regjeringen
håndterer EØS-avtalen som det instrumentet vi har. Det å sikre
at vi får en markedsadgang som er optimal i forhold til
EØS-avtalen, er vår første oppgave.

Jeg registrerer den diskusjonen som nå pågår
langs kysten, og jeg synes den er interessant. Jeg tror den er en viktig
forutsetning for at vi skal kunne få avklart hvor store
fordeler et medlemskap innebærer, og
hvor mange ulempene er, spesielt knyttet til ressursforvaltningen, som
vi har drøftet her i dag. Det er denne tosidigheten jeg
veier opp mot hverandre.

Jeg registrerer – som sagt – at
ordføreren i Røst, som er medlem av Kystpartiet,
og fylkesordføreren i Troms, som er medlem av Senterpartiet,
nå konstaterer at summen av ulempene etter deres
oppfatning er større. Jeg tror dette er med på å aktualisere
en debatt langs kysten som det er viktig at vi får, før
vi fatter en endelig beslutning i denne salen.
Men Regjeringen står fast ved at EØS-avtalen er det instrumentet
vi har, og det kommer vi til å stå fast ved ut
denne perioden.





                

 Kontroll med ressursuttaket i havområdene
våre er en grunnleggende forutsetning for en stabil og
langsiktig høy avkastning fra fiskeriene. Som fiskeriminister
er jeg opptatt av ikke å akseptere noen
form for utkast av fisk – noe også mine
forgjengere har vært. Utkastforbud er offisiell norsk politikk.
Jeg er heller ikke mottakelig for å akseptere
miljøkriminalitet av noe slag.

En god ressurskontroll
er et langsiktig arbeid som må kombineres med flere tiltak
og innsats fra forvaltningen og fra næringen selv. Utkastproblematikken
er slik sett ikke ny, men ble – som det vises
til i spørsmålet – aktualisert
gjennom dette programmet. Vi kan i ettertid konstatere av de bildene
som ble vist der, at det ikke var norske fartøy
som stod for det utkastet. Vi har i ettertid også kunnet
konstatere at de høye tallene som det ble vist til,
med referanse til Havforskningsinstituttet, omfattet langt mer enn
torsk. Videre har vi i ettertid kunnet konstatere at dette er et
problem som blir omtalt både i kystflåten
og i havfiskeflåten.

Derfor avholdt jeg denne uken et møte
med Fiskeridirektoratet, Havforskningsinstituttet, Kystvakten
og representanter for næringens organisasjoner for å drøfte
situasjonen og hva som skal til for å gjenopprette tilliten
til næringen – og få tillit til at forvaltningen
og næringen tar dette på alvor. Det erkjennes
at ulovlig utkast 

kan 

være et problem, både
i kystflåten og i havfiskeflåten, og at det er
behov for mer kunnskap.

På denne bakgrunn har jeg besluttet å nedsette
en kommisjon som i løpet av våren skal gå igjennom
de tiltakene vi har truffet, evaluere, se på om vi kan
få et bedre faktagrunnlag for omfanget av dette,
og se på om det er aktiviteter på havet og om
bord i fartøyene som kan bedre
dette – og hindre miljøkriminalitet.
Vi har nulltoleranse på dette feltet.

På tiltakssiden har jeg bedt kommisjonen
om bl.a. å se på tekniske innretninger rettet
mot småfangst- og bifangstproblematikken, på kontrollinstansenes
effektivitet, om vi har organisert Fiskeridirektoratets ytre
etat maksimalt, slik at vi kan få mest mulig kontroll ut
av de kronene vi har, og om bruk av inspektører om bord
i fartøyene er veien å gå.
Kystvakten vil, som jeg allerede har varslet, gjøre ytterligere
bruk av helikopter for å komme overraskende på og
for å utøve kontrollen. Vi går
igjennom og ser på om det er ubenyttede sanksjonsmuligheter.

Vi kan i hvert fall konstatere at det er satt
et ytterligere fokus på dette – ikke
et nytt fokus, men et ytterligere fokus. Dette er en fortsettelse
av det arbeidet som ble iverksatt allerede på slutten
av 1990-tallet, og som vi nå ser gir resultater.

 Jeg tror det er helt riktig som det sies, at
nå er det blitt etisk uakseptabelt at dette foregår.
Derfor tør fiskerne stå åpent fram, både
i kystflåten og i havfiskeflåten, og beskrive
situasjonen slik de oppfatter den. Det synes jeg er bra. Derfor
har jeg bedt Arne Luther, som er regiondirektør
i Troms, og som gjennom sitt arbeid har vist en særdeles
aktiv holdning til dette, om å sitte i denne kommisjonen.
Én fra Kystvakten og én som Justisdepartementet skal oppnevne,
skal inngå i denne arbeidsgruppen, som skal legge fram
forslag og evalueringer før vi legger fram revidert nasjonalbudsjett, slik
at jeg kan orientere Stortinget. Sist Stortinget ble orientert om
dette, var i mai 2001. Jeg synes det er grunn til å orientere
Stortinget på nytt om alle de tiltakene som er
i gang.

Jeg har vært helt tydelig på at
vi anmelder saker. Så er det opp til politiet, etterforskningen,
påtalemyndighetene og domstolene å avgjøre
hvem som er straffskyldig, og hvem som ikke er det. Førstestatsadvokaten
i Troms har gjort det helt klart at slik de håndterer loven,
har ingen noe å frykte når det gjelder å stå fram.

 Dette er av de tingene som vi må gå inn
og se på, nemlig om regelverket
motvirker det som er det opprinnelige målet. Vi vil gå inn
og se på om ytterligere stenging av felt når det
gjelder småfisk, og ytterligere selektering gjennom redskapsbruken kan
bidra til det. Jeg synes det er særdeles viktig at vi gjør
dette i nær tilknytning til næringen, slik at
vi ikke kompliserer det ytterligere.

Det positive er at etikkarbeidet i fiskerinæringen
begynner å gi resultater. Fiskerne vil ikke akseptere
dette, og det er særdeles viktig for en eksportnæring.
Vi må ha en troverdighet for at vi har en etisk holdning
til det å høste av havets ressurser.

Jeg ser optimistisk på det som har
skjedd de siste dagene. Jeg er redd for at man nå, i en
iver etter å ramme noen politisk, skal
stigmatisere næringen. Jeg er derfor glad for at denne
spørsmålsstillingen viser at vi har felles interesser
av å gjøre dette til en helt ren næring.





                

