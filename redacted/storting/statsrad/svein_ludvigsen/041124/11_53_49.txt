  Jeg må si at det er rimelig sterk
kost at representanten for Kystpartiet mener at vi ikke vet hva
vi driver på med når det gjelder kysttorsken.
Hvis Kystpartiet mener at det ikke er tiltak for å verne
kysttorsken, setter jeg spørsmålstegn ved om det
standpunktet gagner bosetting og aktivitet langs kysten. Når
forskerne to år på rad anbefaler nullfangst, vil det
være uansvarlig hvis vi ikke iverksetter tiltak – det kan
det ikke herske tvil om.

Så må vi erkjenne at det
vil være en smertefull prosess å gjenoppbygge
bestandene. Det har jeg forsøkt å gjøre så lite
smertefullt som mulig, gjennom et godt samarbeid med fiskerne om årets
reguleringer. Vi har nå et notat ute på høring,
og jeg synes det er rimelig at fiskerne skal få lov til å gi
uttrykk for sitt syn, før jeg trekker konklusjoner, og
før høringsfristen er gått ut.

Det å skyve forskerne foran seg og
si at årsaken til dette er at det ikke er nok samarbeid,
blir for enkelt, og jeg vil sterkt ta avstand fra de synspunkter
som her kommer. Samarbeidet mellom forskerne og fiskerinæringen er
godt. Det kan selvfølgelig forbedres ved enhver anledning,
men det er et godt samarbeid.

