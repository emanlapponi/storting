 Ifølge havforskerne står
det dårlig til med bestandene av norsk kysttorsk. Det internasjonale
råd for havforskning anbefalte faktisk nullfangst av norsk
kysttorsk i 2004. Med bakgrunn i det ble det innført vernetiltak
for kysttorsken fra og med 1. mai 2004.

Havforskerne gjentar sine advarsler i år
og anbefaler at det i det hele tatt ikke skal fiskes kysttorsk i
2005. Det er et rimelig dramatisk varsel om nødvendigheten
av effektive beskyttelsestiltak. Med andre ord: Anbefalingen tilsier
at det er behov for fortsatt strenge vernetiltak for kysttorsk i
2005.

Som ansvarlige forvaltere må vi ta
disse rådene på alvor. Det er viktig for meg som
fiskeri- og kystminister å iverksette reguleringstiltak
som gjenoppbygger bestandene av kysttorsk. Samtidig er det nødvendig
at reguleringstiltakene gjør det mulig å opprettholde
næringsaktivitet langs kysten. Av hensyn til næringsaktørene
kan det derfor være nødvendig å bruke
mer tid på å gjenoppbygge bestandene enn det forskerne
har anbefalt. Det sa jeg i forkant av årets reguleringer.
Det har jeg gjentatt i år, og beslutningen som jeg tok
for 2004, vil gjenspeile ønsket om å bevare både
kysttorsken og hensynet til kystfiskerne.

Det pågår nå en
høring om vernetiltak for norsk kysttorsk i 2005. I høringsnotatet
som er utarbeidet av Fiskeridirektoratet, foreslås det
strengere vernetiltak enn det har vært i år. Høringsfristen
er satt til 1. desember 2004.

Jeg finner det naturlig at fiskerne stiller
spørsmål ved forskningsresultater som vil kunne
medføre forstyrrelser i forhold til et tradisjonelt driftsopplegg.
Slik rådene er gitt fra havforskerne, er det imidlertid
grunn til å feste lit til at det er behov for et aktivt
vern av kysttorsk. Reguleringer som har til hensikt å redusere
uttaket av kysttorsk, vil dessverre måtte merkes av kystfiskerne – hvis
ikke ville jo ikke reguleringene ha noen som helst effekt. Jeg opplever
at de aller fleste ser nødvendigheten av tiltak for å beskytte
og gjenoppbygge torsken, men det er knapt noen som vil ta belastningen
med det.

Før jeg tar stilling til hvilke vernetiltak
som blir iverksatt i 2005, vil jeg gå nøye igjennom
de høringsuttalelsene som kommer, og jeg vil lytte til
Reguleringsrådets eventuelle råd om vern av norsk
kysttorsk. Tiltak for vern av norsk kysttorsk i 2005 tar jeg sikte
på å fastsette i forbindelse med torskereguleringene
i desember, før jul.

Som sagt: Det er viktig for meg som fiskeri-
og kystminister å iverksette vernetiltak som ivaretar hensyn
til både kysttorsken og kystfiskerne.

