  Jeg vil understreke at det absolutt siste
vi griper til, er strandsetting eller søking
av nødhavn. Det skjer når man ikke kan
begrense skaden på annen måte. Da vil enhver plass
være aktuell. Men for å ha en best mulig oversikt
har man gjort en forhåndsklarering.

Den nye runden som vi nå tar, er for å se
om det er endringer i næringsvirksomhet eller
annen aktivitet som gjør at plassen ikke lenger
er egnet. I en situasjon der det kan være
snakk om betydelig skade, vil man også måtte
kunne ta i bruk plasser der skaden lokalt vil kunne være
dramatisk. Men det er absolutt det siste man griper til.

For øvrig vil jeg bare understreke
at da Sjøfartsdirektoratet på 1980-tallet gjorde
det første arbeidet med strandsettingsplasser – får
jeg opplyst fra Sjøfartsdirektoratet, som ikke
ligger under mitt ansvarsområde – var
lokale myndigheter involvert. Da man i 1995 kom med forslag i en
ny runde, var både fylkesmenn, Direktoratet for naturforvaltning,
Kystdirektoratet, Fiskeridirektoratet, Statens forurensningstilsyn
og Norges Naturvernforbund blant høringsinstansene.

