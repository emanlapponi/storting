  Representanten Bastesen og jeg kan sikkert være
enige om at det kan være nyttig å få en
sak avklart og ikke bare støtte seg
til Fiskeribladets oppslag.

Det faktiske forhold er at vi gjennomgår
enkelte endringer fra inneværende år, ved at midlertidig
ansatte oppsynsbetjener blir erstattet med fast ansatte inspektører. Det
gjør vi av to grunner. For det første
skal vi få mer ut av de statlige bevilgninger, og for det
andre ønsker vi å endre
innretningen på Lofotoppsynets oppgaver til å bli en
mer helhetlig tjeneste på ressurskontrollområdet.

Vi skal få mer ut av pengene ved å benytte
heltidsansatte inspektører fra Fiskeridirektoratet også i
oppsynsarbeidet knyttet til havdeling. Inspektørene vil
i kraft av sin lokalkunnskap, sin kompetanse og sine fullmakter
kunne utføre denne oppgaven på en god måte.
Det føler jeg meg helt trygg på. Samtidig – jeg
understreker 

samtidig

 – vil de
kunne ivareta et viktig arbeid på ressurskontrollområdet.
Fiskeridirektoratets inspektører vil også, i kraft
av sine stillinger, kunne delta i kontroll på land.
Dermed effektiviseres det totale kontroll- og oppsynsarbeidet som skal
gjennomføres under lofotfisket.

Antall deltakende fartøy i oppsynet
vil være det samme som i 2004. Fartøyene
har profesjonelle skippere og skal bemannes med kun erfarne inspektører
fra direktoratet.

Ved lofotfiskets avslutning vil det bli foretatt
en evaluering av hvordan nyordningen har fungert,
og av om det foreligger behov for ytterligere
endringer.

Fiskeriforvaltningen starter nå, i
samarbeid med næringen, også arbeidet
med å forenkle det regelverket som
regulerer lofotfisket. Det er grunn til å tro at et mer tidsriktig
regelverk som i større grad tar innover seg endringene
på fiskerisiden, vil kunne virke konfliktdempende og lette
gjennomføringen av dette «høyaktivitetsfisket».

Med andre ord: Lofotoppsynet skal
bestå. Fiskerne, mottakene på land og myndighetene
har en felles interesse i at lofotfisket avvikles
på en ordnet måte som ivaretar hensynet
til den enkeltes sikkerhet, et effektivt fiske og levering og en
pålitelig registrering av den fangsten som tas. Det er
forhold som ikke har endret seg, og som skal ivaretas også i
framtiden. Jeg har forståelse for at det å endre
på ordninger som næringen har forholdt seg til
over lang tid, kan skape en viss usikkerhet. Men mitt ansvar er å se
til både at fisket foregår i ordnede
forhold, og at vi har en god kontroll med ressursuttaket. Det har
vi forutsatt at vi skal oppnå på en bedre måte
ved den ordning som vi nå innfører.

