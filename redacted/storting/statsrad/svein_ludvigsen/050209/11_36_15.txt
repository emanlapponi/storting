  Bruk av nødhavn og strandsetting
av skip kan i enkelte tilfeller være den beste
løsningen for å hindre at forurensningen
blir mer omfattende enn alternative løsninger. Kystverkets planverk
for nødhavn er derfor et viktig element i den statlige
beredskapen mot akutt forurensning.

I en krisesituasjon
med risiko for stor forurensning må aksjonsledelsen
kunne handle raskt. I prinsippet kan enhver lokalitet brukes, men
for å være best mulig forberedt har myndighetene
forhåndskartlagt mulige lokaliteter for både
nødhavner og strandsettingsplasser.

Kystverket har av den grunn også etablert
klare prosedyrer for håndtering av en eventuell
situasjon, hvor også lokale myndigheter vil bli
involvert i avgjørelsen, før man strandsetter eller
søker nødhavn. Kartlegging av mulige lokaliteter
for nødhavn eller strandsetting har involvert både
miljømyndigheter og lokale myndigheter.

Sjøfartsdirektoratet, som hadde dette
ansvarsområdet tidligere, avsluttet i 1995 en kartlegging
av mulige nødhavner  og  strandsettingsplasser.  Kystdirektoratet
 har bygd videre på den oversikten fra 1995, og det er
foretatt en kvalitetssikring av informasjon om nødhavner
og strandsettingsplasser ved å avdekke om det er skjedd
endringer siden 1995 som gjør at lokaliteten ikke
egner seg like godt som tidligere.

Den totale oversikten viser at det er ca. 60
nødhavner og 60 strandsettingsplasser langs hele
kysten. Listen er offentlig, og den ligger på Kystverkets
internettsider.

For å være i forkant
av den forventede utviklingen i oljetransporten langs norskekysten
har Kystverket allerede igangsatt en oppdatering av oversikten over
steder som kan være egnet som nødhavner eller
strandsettingsplasser. Arbeidet er startet opp i Troms og Finnmark
og vil bli videreført langs kysten i 2005. Dette arbeidet
vil skje i nært samarbeid med berørte
kommuner. Aktuelle nødhavner og strandsettingsplasser vil også bli
innarbeidet i interkommunale beredskapsplaner, slik at det er overensstemmelse mellom
lokale og nasjonale beredskapsplaner.

Så når representanten spør
om jeg vil instruere Kystdirektoratet om å orientere kommunene
og ta disse med på råd før eventuelle
nye strandsettingsplasser pekes ut, er svaret at tidligere kartlegging
av mulige lokaliteter, både av nødhavner
og av strandsettingsplasser, har involvert lokale myndigheter. Men
jeg og Kystverket er enige om at i den oppdateringen som nå skjer,
skal det være tett kontakt med lokale myndigheter,
og at de skal involveres på en måte som ivaretar
den bekymring og de hensyn som spørsmålsstilleren
reflekterer. Jeg har stor forståelse for at lokale myndigheter
har et ønske om å være
oppdatert på dette, og fra Kystverkets side og
fra min side er det absolutt et ønske. Så instruks
er ikke nødvendig, men Kystverket og jeg er enige
om at kommunene skal involveres i den runden som starter nå,
i 2005.

