 Dagens regelverk om adgang til å delta
i det konvensjonelle torskefisket i gruppe II tillater ikke
bruk av leiefartøy. Jeg vil òg vurdere om dette
bør endres hva angår situasjonen som
oppstår på grunn av havari/forlis.

Jeg synes det er viktig å ha med seg
at en hovedregel for torskefisket er at en kvote skal fiskes og
leveres av det fartøyet som har fått
kvoten. Adgangen til å delta kan ikke overføres
til et annet fartøy. Tillatelse til bruk av leiefartøy
er et unntak fra dette. Bruk av leiefartøy er begrenset
til å gjelde det såkalte adgangsbegrensede fiskeriet.
For det konvensjonelle torskefisket er dette begrenset til å gjelde
fartøy som har adgang til å delta i gruppe I.
Regelverket om leiefartøy
har vært og bli strengt praktisert.

Bakgrunnen for at det ikke tillates
bruk av leiefartøy i gruppe II er sammensatt. For det første
er fisket i gruppe II åpent, i motsetning til hva som gjelder
for gruppe I. Fartøy i gruppe II betraktes å ha
torskefiske som binæ-ring
og er regulert på en annen måte, med et annet
kvotesystem og på et langt lavere kvotenivå enn
gruppe I, som består av fartøy som har torskefiske
som hovednæring.

Med åpen adgang er gruppe II en mer
uoversiktlig gruppe enn gruppe I. Antall fartøy
som kan fiske innenfor gruppe II, er antatt å være
5 000–6 000 fartøy, men det
vil variere for hvert år. For gruppe
I var antallet ca. 2 500 fartøy, så her
er det mer oversiktlig.

Jeg viser også til at Stortinget
har bestemt at vi ikke skal ha et system med
omsettelige kvoter. Leiefartøyordningen innebærer
en viss risiko for kjøp og salg av kvoter. Man bør
derfor være restriktive med å innføre,
eventuelt utvide, ordninger som kan misbrukes for å oppnå en løsning
som kan innebære slikt kjøp og salg.

Det er vurdert som kontrollmessig relativt
ressurskrevende å tillate
bruk av leiefartøy i gruppe II. Det er dette som har ligget
til grunn for det regelverket vi har
hatt. Problemstillingen utløst av havari har ikke
vært aktuell tidligere for gruppe II. Men det er jo det
som gjør at jeg finner grunn til å gå gjennom
disse sakene, og det er ikke minst grunn til å vurdere
leiefartøyordningen for gruppe II hva angår forlis
i forbindelse med reguleringen for det fremtidige fisket. Det akter
jeg å gjøre.

 Jeg er glad for at vi har en felles opplevelse
av at dette også er komplisert. Jeg innser at
de som har opplevd ulykke en gang med forlis og totalhavari, ikke
må få ytterligere problemer
knyttet til regelverket, men vi må se til at regelverket
er praktikabelt.

Jeg har forresten også lyst
til å si at i forhold til den aktuelle saken som spørsmålet
refererer til, er det slik at manglende adgang til å benytte
leiefartøy i gruppe II i 2002 ikke vil ha noen
betydning for en eventuell deltakelse i gruppe I hvis
vi flytter over fartøy. Så for fartøy utenfor
dagens gruppe I som det er foreslått at man kan flytte
over, er altså denne aktuelle saken uten betydning når
det gjelder vedkommendes mulighet til å nyte godt av gruppe
I-fisket. Så er det avklart, slik at vedkommende ikke
trenger å bekymre seg for det.

Jørgen Kosmo hadde
her gjeninntatt presidentplassen.

 Det er riktig, som representanten Arnesen sier,
at det ligger store mengder av hvalspekk på lager i Norge. Etter
de opplysninger departementet har, ligger det omkring 1 000
tonn hvalspekk på lager, så representanten Arnesen
tar nok ikke bare litt feil, men mye feil når
han påstår at det ligger 1 000 000 tonn
på lager. Men det er kanskje mer en kommafeil enn noe annet
som er årsak til den påstanden.

Hvalnæringen har det siste året
regnet eksport til Japan som nært forestående.
Vi er i Norge klare til å eksportere. Vi har
gjort de nødvendige vedtak i så måte, men
vi venter på klarsignal fra japanerne. Det har også blitt
holdt flere møter mellom norske og
japanske fiskerimyndigheter i løpet av 2002, med det mål å få i
gang eksport av hvalprodukter til Japan.

Jeg var i møte med representanter
for hvalnæringen senest i forrige uke, og ble
da igjen orientert om de utfordringene spekklagrene representerer.
Departementet er nå i ferd med å foreta vurderinger
av problemstillingene som kom opp på møtet, som
var velkjente fra før, med sikte på å gjennomføre
en vellykket fangstsesong i år. Arbeidet med å få til
en normalisering av hvalfangsten og legge til rette for gunstige
rammevilkår for næringen er en prioritert oppgave
for departementet.

Kvoten for hvalfangsten i 2002 er på 671
dyr, og siden det i snitt er ca. 500 kg spekk på hver hval,
har jo representanten Arnesen rett i at årets fangst kan
medføre at spekklagrene øker med ytterligere 300
tonn.

Departementet arbeider også på lengre
sikt med å klarlegge nye bruksområder for hvalspekk.
Forskning gjort på selolje gir indikasjoner på at
selolje kan ha en gunstig effekt på hjerte- og
karsykdommer og ved revmatiske lidelser. Foreløpig kunnskap
gir indikasjoner på at også hvalolje
kan ha gode helsebringende effekter. Det gjenstår
imidlertid en del forskning før vi kan ha de
endelige resultatene og alternative bruksområder kan realiseres.
Så svaret mitt er at vi jobber kortsiktig med å løse lagerproblemet,
som jo binder opp kapital for kjøperne og gjør
det vanskelig for dem å gjennomføre
kjøp, og at vi sammen med forskningen ser på alternative
bruksområder. Men vi håper på og arbeider
aktivt for å få i gang eksporten til Japan. Men
der er vi altså avhengige av markedet og kjøpere.

 Fangsten av vågehval kan starte 13.
mai og skal være avsluttet innen 31.
august. Når det gjelder Nordsjøen, skal Fiskeridirektoratet bestemme
fangstdato, men også der må det være
slutt 31. august. Så det er jo nært forestående.
Som et ledd i å forberede dette hadde jeg senest i går
kontakt med Norges Råfisklag, som her er aktør.
Vi har hatt møter med fangerne så vel som med
industrien for å se på hvordan vi fra myndighetenes side
kan bidra til å få fangsten i gang, slik at ikke
kapitalmangel hos kjøperne skal hindre det. Vi
har en god dialog, og jeg er optimistisk og regner med at fangsten
skal gå.

Når det så gjelder DNA-prøver
og andre prøver, er dette godt i gang, og det
vil også i år blir tatt DNA-prøver
fra hver enkelt vågeval som fanges. Alle oppgavene vedrørende
DNA-registeret for vågehval ble fra 1. januar 2002 delegert
til Fiskeridirektoratet.

 Vi kan fort bli enige om at det har ligget
der for lenge allerede. På den annen side har
det ikke vært et marked fram til nå,
og det er en erkjennelse som både myndighetene
og kjøperne så vel som fangstskutene har tatt
innover seg. Det arbeides intenst med det. Destruksjon
er selvfølgelig ett alternativ. Kvaliteten kan ikke
opprettholdes i et evighetsperspektiv, og dette binder opp kapital
som gjør at vi på en måte kan true selve
fangsten som sådan. Så problemet
er prekært, men det er god kontakt mellom myndighetene
og aktørene i næringen for å finne fram
til en løsning. Jeg opplever at det er et godt og konstruktivt
samarbeid mellom alle aktørene.





                

