  I budsjettforslaget for 2002 ble det redegjort
for Regjeringens forslag om at Norge skulle trekke seg ut av Loran
C-samarbeidet. Avtalen måtte sies opp i 2004 for at Norge
skulle kunne tre ut av avtalen etter første tiårsperiode.

Norske myndigheter har vurdert Loran C som
backup-system. Før forslaget om å tre ut av avtalen,
gjennomførte Fiskeri- og kystdepartementet en norsk brukerundersøkelse.
Det kom tilbakemeldinger om at Loran C var svært lite brukt.
Det var derfor ikke aktuelt med videreføring av den såkalte
NELS-avtalen for en ny avtaleperiode.

Av de seks medlemslandene har Danmark, Nederland, Irland,
Tyskland og Norge besluttet å trekke seg ut av avtalen
etter første periode. Det er bare Frankrike som har besluttet å fortsette
med Loran C. Norske myndigheter har derfor sendt ut varsel om at
de norske Loran C-stasjonene vil bli lagt ned med virkning fra 1.
januar 2006.

Jeg vil imidlertid gjøre oppmerksom
på at vi likevel følger nøye med i den
navigasjonspolitiske utviklingen i EU. I årets budsjettforslag
har vi vist til at EU har vurdert sårbarheten ved å basere
seg ensidig på GPS. EU har funnet ut at det er ønskelig å etablere
et eget europeisk satellittnavigasjonssystem, Galileo.

Regjeringen besluttet derfor i desember 2004
at Norge skal søke EU om forhandlinger for å få delta
i Galileo-prosjektet. Dette vil også gi Norge innflytelse
i utviklingen av Europas navigasjonsinfrastruktur. Vi deltar allerede
i arbeidet med å utarbeide en europeisk radionavigasjonsplan.
I den sammenheng vil også behovet for mulige tilleggssystemer
bli vurdert. EU har ennå ikke definert hvilket system som
er ønskelig. Loran C er en av flere kandidater.

I Norge vil vi drive Loran C ut 2005. Det betyr
at vi opprettholder vår gode Loran C-kunnskap og kompetanse
i 2005. Hvis det så viser seg at EU velger Loran C som backup-system,
vil det være mulig å vurdere fortsatt norsk drift
av systemet fram til rundt sommeren 2005.

Jeg er også klar over at det amerikanske
Federal Aviation Administration har gjennomført en studie
om Loran C. Denne tekniske studien konkluderer med at Loran C vil
kunne brukes som et erstatningssystem, med en del begrensninger.
Vi følger også utviklingen i USA for å kunne
vurdere om vi skal stenge eller om vi skal videreføre Loran
C som et nasjonalt navigasjonssystem utover 2005, akkurat som vi
følger utviklingen i EU. Men når vi har sagt opp
avtalen, har det sammenheng med at skulle vi kunne tre ut av den,
måtte vi gjøre det før nyttår.
Men vi følger utviklingen.

