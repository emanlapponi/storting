 Kystverket startet utbedring av Ballstad
havn i 2002, i tråd med godkjente planer.

De arbeider som Kystverket i 2003 planlegger å gjennomføre
i Ballstad havn, er i samsvar med Kystverkets handlingsprogram og
med vedtatt plan for tiltaket. Denne planen er også i
samsvar med kommunens prioriteringer og med Nordland fylkeskommunes
prioriteringer av investeringer i fiskerihavner på det
tidspunktet planen ble vedtatt.

Kystverket har innenfor årets
budsjettramme til fiskerihavner
avsatt midler til å utføre arbeider i Ballstad
havn i tråd med den vedtatte plan. I 2002 ble det brukt 4,5 mill. kr,
og for inneværende år er det satt av 11 mill. kr
til planen.

Kommunens ønske om utvidelser
av tiltakene i havnen er godt begrunnet i muligheter og planer for
ny virksomhet i havneområdet. Det er her snakk om aktiviteter som
er kommet til etter at Kystverkets arbeider ble vedtatt.
Kommunens ønske om utvidelser av tiltaket vil etter de
siste beregninger beløpe seg til mellom 5 og 6 mill. kr,
i tillegg til de rammene som allerede er godkjent.

Ønskene om utvidelse av anlegget i Ballstad
havn er godt begrunnet ut fra endringene i den lokale aktiviteten
i havneområdet. Men la meg også understreke
at hvis vi skal foreta en slik utvidelse av arbeidene i Ballstad
havn på dette tidspunktet, vil det selvfølgelig
måtte føre til utsettelse av andre
planlagte og prioriterte tiltak i andre havner.

Kystverket har imidlertid etter ønske
bl.a. fra meg en dialog med Vestvågøy
kommune for å konkretisere mulige private, kommunale og
fylkeskommunale bidrag til tilleggsarbeidene. Hvis det på denne
måten er mulig å finansiere
minimum 50 pst. av de omsøkte tilleggsarbeidene,
vil Kystverket ha en større mulighet innenfor
de økonomiske rammene vi har, til å kunne utvide sine
arbeider i Ballstad havn, selv om det selvsagt også vil
ha betydning for framdriften av planlagte tiltak i andre
havner. Men som spørreren sier, er det om å gjøre å utnytte
kapitalen maksimalt og redusere kostnadene ved Kystverkets tilstedeværelse
i Ballstad havn.

Derfor er jeg positiv til at vi kan finne en
løsning i denne saken før Kystverket avslutter sine
arbeider i Ballstad havn i desember i år. Jeg er imidlertid
avhengig av en tilbakemelding fra kommunen og fylkeskommunen. Straks
en slik tilbakemelding foreligger, vil jeg se om det er mulig å finne
en lykkelig løsning på denne saken.

 Jeg har stor forståelse for representanten
Voies utålmodighet. Det har ikke vært mangel
på initiativ fra representantens side
overfor statsråden.

Dette med en rask saksbehandling og å holde
trykk på saken har jeg forstått nødvendigheten
av. Nå er det slik at vi er avhengige av å få en
tilbakemelding fra kommunen og fylkeskommunen. Det må bli
en dugnad og et samspill hvis vi skal løse dette,
for vi har ikke nok midler innenfor
budsjettet. De er allerede disponert. Men jeg er innstilt på at
vi skal få til en løsning. Vi har en limit, nemlig
at Kystverket skal være ferdig i desember i 2003. Jo tidligere
vi får en beslutning, desto enklere er det for Kystverket å tilpasse
sin drift. Så det haster med en avgjørelse. Men
for øyeblikket ligger initiativet i kommunen og fylkeskommunen.
Så snart jeg får den tilbakemeldingen, skal ikke
jeg hefte det. Jeg regner heller ikke med at representanten
Voie vil tillate meg å hefte meg bort med andre
aktiviteter. Ballstad havn har høy prioritet i mitt hode.

 Man skal ikke undervurdere Stortingets
og stortingsrepresentantenes påvirkning på statsråder.
I tillegg er det slik at både ordføreren
og formannskapet har hatt møte med havnemyndighetene i Ballstad,
slik at dette er et bredt ønske, som er begrunnet i
en aktivitet. Da synes jeg det er viktig at Kystverket får utnyttet sine
ressurser på en maksimal måte. Derfor håper
jeg at vi skal få til et spleiselag som gjør
det mulig å fullføre havnen i Ballstad. Men jeg
understreker at innenfor de økonomiske
budsjettrammer vi har, og med de disposisjoner som er gjort, er
det ikke mulig for oss å klare dette løftet
alene. Det vil gå ut over andre havner. Men jeg
har invitert ordføreren til et spleiselag, og jeg opplever
at ordføreren og formannskapet – og representanten Voie – er
svært opptatt av å finne fram til en løsning.





                

 Som vi alle er kjent med, har det
vært en betydelig økning i trafikken med skip som
fører såkalt forurensende last, spesielt
langs kysten i Nord-Norge. I 2002 ble det transportert 3,3 mill.
tonn olje med i underkant av 200 skip. Det er forventet
en vesentlig økning i denne trafikken i årene
som kommer.

Arbeidet for sikkerhet og beredskap langs kysten
har høy prioritet i Fiskeridepartementet. Etablering av
påbudte seilingsleder er et tiltak som må ses
i sammenheng med andre forebyggende tiltak. Jeg vil i
denne forbindelse nevne og vise til at Regjeringen i revidert
nasjonalbudsjett i år har foreslått at det bygges
en trafikksentral for Nord-Norge i Vardø. Videre har Kystverket
nå etablert et system for automatisk identifisering
av skip, såkalt AIS. Utbyggingen av mottaksstasjoner vil være
fullført gjennom den budsjettbevilgningen vi gjorde for
inneværende år. Disse vil være
i drift fra medio 2004 og vil gi Kystverket løpende informasjon
om pågående oljetransporter.
Samlet vil disse tiltakene gi en bedre kontroll langs
kysten.

Stortinget behandler nå Regjeringens
forslag om utvidelse av territorialgrensen fra 4 til 12 nautiske
mil. Som en oppfølging av dette vil det fra Regjeringens side
bli foreslått opprettet påbudte seilingsleder
i territorialfarvannet for skipstrafikk som utgjør en miljørisiko,
i første omgang på strekningen Vardø–Nordkapp.
Denne strekningen er særlig utsatt fordi det er i dette
farvannet fartøyene seiler nærmest
land. Opprettelsen vil skje ved en egen forskrift i henhold
til havne- og farvannsloven § 6 andre ledd, jf.
Havrettskonvensjonens artikkel 22. Forskriften sendes nå på høring,
med høringsfrist 8. august 2003.

Erfaringene fra høringsrunden samt
erfaringene fra hvordan de påbudte seilingsledene vil fungere
på strekningen Vardø–Nordkapp, vil bli
vurdert før det eventuelt foreslås å opprette
påbudte seilingsleder på andre strekninger.
Flere områder er til vurdering, og
ut fra trafikkmønsteret langs kysten peker strekningene Nordkapp–Røst
og Stad–Fedje seg ut som særlig aktuelle.

Det vil også bli vurdert
andre tiltak, som påbudte seilingsleder utenfor
12 nautiske mil. Dette forutsetter imidlertid godkjennelse av den
internasjonale sjøfartsorganisasjonen IMO.

De påbudte seilingsledene som foreslås
på strekningen Vardø–Nordkapp, vil bestå av
tre trafikkseparasjonselementer utenfor henholdsvis Makkaur,
Nordkinn og Nordkapp.

De påbudte seilingsledene vil bli
lagt så nær territorialgrensen på 12
nautiske mil som praktisk mulig. Det legges til grunn at skip som
skal følge de påbudte seilingsledene,
vil seile korteste kurs/distanse mellom trafikkseparasjonselementene.
Den vil bli indikert i sjøkart som en anbefalt seileretning.

Så mitt svar på spørsmålet
er positivt, og vi holder et tempo som gjør at vi har en
høringsfrist i august, som vil gi et grunnlag for en videre
bestemmelse.

 Jeg tror at for å være
helt tydelig skal jeg gjenta det jeg sa i mitt innlegg hva angår andre
tiltak enn seilingsleder knyttet til territorialgrensen på 12
nautiske mil. Der sa jeg følgende:

«Det
vil også bli vurdert andre tiltak,
som påbudte seilingsleder utenfor 12 nautiske mil. Dette
forutsetter imidlertid godkjennelse av den internasjonale sjøfartsorganisasjonen
IMO.»

 Regjeringen har iverksatt en rekke
tiltak for å sikre beredskapen når det gjelder denne
trafikken, som vi altså ikke kan hindre, fordi
det er en lovlig internasjonal trafikk. Det er også et
internasjonalt regelverk.

Når det gjelder eventuelle soner utenfor
12-milssonen, har Miljøverndepartementet tatt et initiativ
i den sammenhengen, og vi må ha en godkjenning og en aksept
fra IMO. Dette er et arbeid som pågår, og det
er ikke mulig å konkludere før det er
avsluttet.

Dernest tror jeg nok vi har lært av «Prestige»-forliset at
det ikke nødvendigvis er slik at den beste
løsningen er å sende ethvert skip til havs og
tro at det løser problemet. Det var nettopp det
som førte til de problemene som man nå sliter
med i Spania og Frankrike.

Regjeringen legger opp til at det er viktig å ha
et sett av virkemidler, og at løsningen ikke
ensidig er å sende disse fartøyene
lengst bort, ut fra at det øyet ikke
ser, er det beste. Vi ønsker å ha en
ansvarlig linje også i en
internasjonal sammenheng. Derfor er IMO-godkjenning en forutsetning
for at vi skal kunne opprette slike soner som det her spørres
etter.





                

 Oljetransportene utenfor Nord-Norge har, som
jeg også sa i mitt forrige svar, økt
i 2002, og det ble registrert i underkant av
200 oljefrakter fra Nordvest-Russland forbi norskekysten. Antallet
vil utvilsomt stige i takt med ekspansive planer om økt
oljeutvinning i nordområdene. Det forventes bl.a. en betydelig økning
i oljeutvinningen i Nordvest-Russland.

I St. meld. nr. 12 for 2001-2002, Rent og rikt
hav, orienterte Regjeringen om at vi ville foreta en nærmere
vurdering av slepebåtkapasiteten i Nord-Norge. Kystdirektoratet
har på oppdrag av Fiskeridepartementet foretatt en gjennomgang
av saken, og herunder utarbeidet en rapport som ble oversendt Fiskeridepartementet
den 29. april i år.

I den rapporten fremmes det forslag om at det
leies inn en havgående slepebåt for å dekke
de østlige delene av Finnmark, videre at det leies inn
et fartøy for å dekke Vest-Finnmark og Nord-Troms
inntil gassterminalen på Melkøya med fasiliteter
er ferdig etablert i 2006, og at det inngås en
avtale med Kystvakten om tilstedeværelse i Vesterålen
og Troms, samt at det kjøpes inn nødslepeutstyr.

Rapporten har vært ute på en
begrenset høring våren 2003 nettopp
fordi vi har hastverk, og høringsinstansene har i hovedsak
sluttet seg til de vurderinger og forslag som framgår av
rapporten. Fiskeridepartementet arbeider nå med å vurdere
rapporten nærmere og vil komme tilbake til spørsmålet
om slepebåtkapasitet i forbindelse med statsbudsjettet
for 2004.

Regjeringen prioriterer arbeidet knyttet til
sikkerheten til sjøs høyt. Regjeringen har derfor
fremmet et forslag om etablering av trafikksentral i Vardø for å overvåke sjøtrafikken
i Nord-Norge, og vi er i ferd med å få etablert
og få opp å gå dette automatiske identifikasjonssystemet
AIS.

Når Stortinget har fattet sine
endelige vedtak hva angår utvidelse av territorialfarvannet
til 12 nautiske mil, vil vi komme tilbake til forslaget om å opprette
påbudte seilingsleder, slik jeg redegjorde for i forrige
spørsmål. I sum betyr dette at Regjeringen har høyt
trykk på disse problemstillingene, og slepebåtkapasiteten
er en del av det. Det skal da også legges til
at det i dag er en viss slepebåtkapasitet. Man må ikke
framstille det som om det ikke er noen slepebåtkapasitet
i Nord-Norge.

 Jeg beklager hvis jeg tar feil når
det gjelder Stortingets behandling av forslaget om territorialfarvannet.
Jeg trodde det ikke var ferdigbehandlet i Lagtinget, bare
at det var ferdig i Odelstinget. Men det er ingen stor sak i denne
sammenhengen.

Det er klart at disse store fartøyene
er en trussel, og selv om vi i dag fra Kirkenes, inklusiv Svalbard,
og ned til Ålesund har en slepebåtkapasitet på 20
slepebåter, og selv om Forsvaret har flere fartøy,
er kapasiteten på disse båtene ikke
tilstrekkelig. De største oljetankerne krever antakelig
slepebåter som kan håndtere 100 – 150
tonn, og det er nok bare KV «Svalbard»,
som vel er det største av marinefartøyene,
som har en kapasitet som begynner å nærme seg
det. Derfor har vi følt behov for å gjøre
et grundig arbeid, og med den framdriften som det var mulig å få til,
for å foreta en forsvarlig vurdering av både behov
og hva slags kapasitet som er der allerede. Vi har ment at det ikke
var forsvarlig å legge det fram for Stortinget før
i budsjettet til høsten. I den sammenhengen vurderer vi også de
største fiskefartøyene, for en rekke
av de fartøyene kan med ombygging og
tilpassing ha en slepebåtkapasitet i størrelsesorden
100 tonn.

 Jeg redegjorde for både framdriften
og en del av tiltakene som er under planlegging. Det er da slik
at det faktisk finnes en slepebåtkapasitet. Man kan få inntrykk
av fra spørreren at det ikke er noen
slepebåtkapasitet. Jeg minner om KV «Svalbard», jeg
minner om at Nordkapp-klassen har tre fartøy, og om at
KV «Tromsø» og KV «Malene Østervold» er
der. Det er altså en rekke taubåter i området. Også det
nye forskningsfartøyet «G.O. Sars» har
en betydelig slepebåtkapasitet – når
det befinner seg i området. Vi skal komme tilbake til saken.

Men det er ikke til å komme
fra at det både for tidligere regjeringer og
denne er slik at økningen i antall fartøy har
kommet mye raskere og i et mye større omfang enn noen
hadde forutsett. Derfor er det nå nødvendig å gjøre grep,
som Regjeringen gjør, og da må vi vite
at vi gjør de riktige grepene. Det kan ikke framstilles
slik at Regjeringen forholder seg passiv til dette, og Kystdirektoratets
og min vurdering er at vi har en kapasitet som kan settes inn dersom
en ulykke skulle skje.





                

