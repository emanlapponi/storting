 Jeg er svært opptatt av seilingsleden
og forholdene knyttet til Bergen, ikke minst ut fra et
reiselivsperspektiv, og dette dreier seg jo i betydelig
grad om framtidig cruisetrafikk.

Utredningen av alternativ seilingsled til Bergen
er lagt fram som forprosjekt «Alternativ farlei til Bergen».
Bakgrunnen for at jeg i mars 2002 besluttet at Kystverket skulle
utarbeide et mer omfattende forprosjekt enn det som var gjort tidligere,
var ønsket om et godt grunnlag for en avgjørelse
i saken.

Da hovedplanen for Askøybrua ble godkjent
av Vegdirektoratet i 1986, var forutsetningen å etablere
en alternativ seilingsled over Herdlaflaket og gjennom Det Naue.
Dette alternativet har så vist seg å være
uegnet på grunn av verneinteresser.

Det er i det forprosjektet som nå er
lagt fram, utredet en seilingsled med fri høyde
via Skjelangersundet. Bakgrunnen for dette er at skip over 62 meter ikke
kan seile under Askøybrua. Det er dermed store fartøy
som vil ha nytte av denne leden.

Kostnadene ved utdyping og sikring
av leden er beregnet til 149 mill. kr eksklusiv
moms, slik det også ble referert til i spørsmålet.
Med moms utgjør det 180 mill. kr, og
det må bevilges penger med moms. Kostnadsberegningen er
gjort på forprosjektnivå med stor usikkerhet,
pluss/minus 25 pst.

Bergen har stor betydning som knutepunkt og
attraksjonspunkt for cruisetrafikken til Norge – det
hersker det ingen tvil om. Antall anløp av skip i den aktuelle
størrelse er imidlertid lavt. Øvrig trafikk av store skip
vil fortsatt kunne henvises til farleden under Askøybrua.

Til forprosjektet er det utarbeidet konsekvensutredning
og en reguleringsplan for tiltaket som er sendt til høring
hos relevante myndigheter og høringspartnere, så vi
har satt prosessen i gang. Resultatene av denne høringen
forutsettes behandlet sammen med forslag til regulering av den utredede
løsning i løpet av 2004.

Jeg vil, før jeg konkluderer mer,
avvente behandlingen av saken, og jeg skal komme tilbake til Stortinget med
en videre oppfølging i forbindelse med budsjettforslaget
som legges fram til høsten. Hvorvidt vi da er kommet så langt
at vi kan trekke konklusjoner, er det for tidlig å si,
men jeg skal i hvert fall komme tilbake til Stortinget med en rapportering
i forbindelse med statsbudsjettet.

