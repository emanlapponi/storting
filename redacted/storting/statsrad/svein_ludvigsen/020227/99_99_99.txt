 Det er viktig å understreke at den
pågående omorganiseringen ikke innebærer
en nedbygging eller svekkelse av fiskeriforvaltningen.
Målet er å organisere en ytre fiskerietat
slik at den på en best mulig måte er
i stand til å løse dagens oppgaver og
fremtidens utfordringer.

Det er min plikt å sørge
for at etaten er organisert slik at de offentlige ressursene utnyttes
på en best mulig måte.

Fiskeridirektøren er derfor gitt fullmakt «til å etablere en
fiskerikontorstruktur som anses mest mulig hensiktsmessig ut fra
servicetilbud, ressursbruk, utnyttelse av kompetanse mv.»

Fiskeridirektørens modell innebærer
en reduksjon av antallet kontorsteder, men med
betydelig større kontor der det gjenstår. Dagens
kontorstruktur ble etablert for ca. 30 år siden og var
tilpasset datidens oppgaver og infrastruktur. Oppgavene og infrastrukturen
har siden den gang gjennomgått store endringer. Blant annet
kan det nevnes at regelverket som
styrer norsk fiskerinæring, er betydelig mer komplekst
og omfangsrikt enn tidligere. Etterspørselen etter
de tradisjonelle tjenestene i fiskerirettledningstjenesten er sterkt
redusert. Reisetiden er betydelig redusert gjennom utbygging av
veier og tunneler. Utviklingen innen IKT har redusert
betydningen av geografiske avstander.

Jeg har forståelse for den bekymring
som gjør seg gjeldende lokalt der hvor det nå ikke
lenger vil være rettledning. Jeg er imidlertid ikke
i tvil om – og det er det som er mitt ansvar – at
dagens situasjon og fremtidens utfordringer gjør
det nødvendig å etablere en kontorstruktur
bestående av større kompetansesentre enn det som
er tilfellet i dag. Dette er viktig bl.a. for å kunne yte tilfredsstillende
service både når det gjelder faglig nivå og
bredde, og for å kunne tilby en kontinuerlig og stabil tilstedeværelse
på kontorene. Det krever større bemanning og mer
kompetanse.

Det er viktig å understreke at de
fremtidige kompetansesentrene vil være en del
av regionkontorene og ligge ute i regionene. Disse vil primært
arbeide med oppgaver som tilflyter fra nærområdene,
men vil også kunne ha regiondekkende arbeidsfelt
og arbeidsområde.

Min konklusjon er derfor at samlet sett vil
tjenestetilbudet ute i distriktene bli styrket med den omorganiseringen
som nå foretas, og det vil være kostnadseffektive
løsninger som gjør at vi kan utføre arbeidet
på en bedre måte, ikke minst
når det gjelder ressurskontroll.

 Rettledningstjenesten og fiskeriforvaltningen
skal tjene flere hensikter. Det er et økende krav om bedre
service og kortere behandlingstid, og den omorganiseringen som nå gjøres,
er et ledd i å oppnå det. Dette er også forankret
i behandlingen i Stortinget, og er noe som den forrige
regjeringen og denne regjeringen har iverksatt. Så den
omorganiseringen som nå gjøres, har ikke
kommet over natten, og det vil jo ta en tid før vi har
fått alle tingene på plass. Det skal være
god service, det skal være nærhet og
det skal være tilgjengelighet. Men det bør ikke være
ukjent for noen, ei heller i dette hus, at det er betydelig misnøye
nettopp med servicenivået, nettopp
med den lange behandlingstiden i fiskeriforvaltningen. Dette er
et ledd i å imøtkomme ønsket om
større kompetanse, bedre kvalitet og raskere
saksbehandling – og om at beslutninger skal fattes nærmere brukerne.

 Nå skal vi ikke overdimensjonere
den endring som nå gjøres. Dette berører
et visst antall fiskerikontorer, og det er altså ikke
slik at vi fjerner tjenestetilbudene fra fiskermiljøet.
Man må ikke fremstille det på den måten,
men holde fast ved at det er et betydelig krav fra næringen
at det skal være bedre service, raskere
service, flere beslutninger skal kunne fattes nærmere fiskerne.
Da trenger vi et faglig miljø og ikke
enkeltrepresentanter som sitter ute, og som i altfor stor grad har måttet
sendt sakene enten til regiondirektøren eller
til Bergen. Det har forsinket beslutningene. Så jeg føler
meg trygg på at når dette er kommet opp å gå,
vil også næringen være
svært fornøyd med at de får
bedre service.





                

