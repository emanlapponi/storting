 ESA-avgjørelsen er knyttet til fiskeriforbudsloven § 3
andre ledd vedrørende nasjonalitets- og bostedskrav
for skippere og mannskap om bord på norske fiskefartøyer.

Bakgrunnen for saken er at i 2000 fisket et
norskregistrert fartøy med
nederlandsk kaptein og mannskap som ikke oppfylte bostedskravet.
På dette grunnlag ble det norske rederiet bøtelagt,
men gikk til sak for norske domstoler med påstand
om at fiskeriforbudsloven strider mot EØS-avtalens regler om fri
bevegelighet for arbeidstakere. Rederiet fikk ikke medhold.
Dommen er nå rettskraftig, men rederiet klaget til ESA,
som har tatt opp saken.

ESA er av den oppfatning at Norge
ved å opprettholde nasjonalitets-
og bostedskravet bryter med EØS-avtalens artikkel 28 og
artiklene 1 og 4 i rådsforordning 1612/68 vedrørende
fri bevegelighet for arbeidstakere innen Fellesskapet.

I Norges kontakt med ESA har vi fastholdt at
det ikke foreligger brudd på EØS-avtalen.
Fiskeripolitikk, ressursforvaltning og hvem som har adgang til ressursene, faller
utenfor EØS-avtalens saklige virkeområde. Dette innebærer
at ressursforvaltning, reguleringer og kvoter, strukturpolitikk
og regler for utøvelse av fiske ikke reguleres
av avtalen. I kontakten med ESA har vi anført som norsk
syn at fiskeripolitikk også omfatter adgang til å stille
nasjonalitets- og bostedskrav. ESA bestrider ikke at fiskeripolitikken
faller utenfor EØS-avtalen, men hevder at dette ikke gir Norge
rett til å innskrenke den frie bevegelighet for arbeidstakere.

Regjeringen anser bostedskriteriet for å være
et viktig vilkår i forhold til fiskefartøyenes
reelle tilknytning til Norge og kystsamfunnene.

Saken er prinsipiell, da den berører
et område som i utgangspunktet er unntatt fra EØS-avtalen.
Den er videre prinsipiell ved at ESAs fortolkning ville avskjære Norge fra å anvende
et kriterium som er tillatt i medhold av EUs fiskeripolitikk, for å opprettholde
tilknytningen til kystsamfunnene.

Etter ESAs avgjørelse har Norge
fått to måneders frist til å rette seg etter
avgjørelsen. I medhold av artikkel 31 i «Avtalen mellom
EFTA-statene om opprettelse av et Overvåkingsorgan og en
Domstol» kan ESA bringe saken inn for EFTA-domstolen om Norge ikke
innretter seg etter avgjørelsen.

Det andre alternativet er, som jeg
forstår er det representanten Bastesen spør om,
at Norge bringer saken inn for EFTA-domstolen i medhold
av artikkel 36 i den samme avtalen. En slik sak kan reises
på grunnlag av manglende kompetanse, vesentlige
formfeil, krenkelse av «Avtalen mellom EFTA-statene
om opprettelse av et Overvåkingsorgan og en Domstol» eller
av EØS-avtalen, rettsregler som gjelder anvendelsen av dem, eller
myndighetsmisbruk. Så vidt jeg vet, har ingen EØS/EFTA-land
gjort bruk av denne framgangsmåten, som jeg anser for å være
mindre praktisk i den foreliggende
sak. Spørsmålet om ESAs kompetanse vil jo fra
norsk side kunne tas opp dersom ESA velger å gå til
sak mot Norge.

Når det gjelder selve den grunngitte
uttalelsen, er denne til vurdering etter de retningslinjer
som gjelder for slike saker. Som ledd i denne vurderingen vil Regjeringen ta
stilling til alle rettslige og politiske aspekter i saken, deriblant
håndteringen i forhold til ESA. Det vil derfor ikke være
riktig av meg å gå mer i detalj på det
nåværende tidspunkt.

