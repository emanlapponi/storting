 Regjeringen har et sterkt fokus på sjøsikkerhet
langs kysten for å forebygge ulykker. Med en strandlinje
på 82 000 km er det et omfattende og utfordrende
arbeid.

Ulykken med «Rocknes» har
naturlig nok satt et særlig fokus på området
ved Vatlestraumen. Kystverket har nå gjennomgått
sikkerheten for skipstrafikken på nytt i dette området.

I hovedledene nord for Bergen, dvs. Sture-
og Mongstadområdet, har Kystverket fastsatt egne
seilingsbestemmelser på grunn av oljetankertrafikken i
området. Dette området blir i dag overvåket
av Fedje trafikksentral. Kystverket vurderer nå om det også skal
innføres seilingsbestemmelser i hovedleden sør
for Bergen, som omfatter bl.a. Vatlestraumen. Samtidig vurderer
Kystverket om dekningsområdet for Fedje trafikksentral
bør utvides til også å omfatte
innseilingen fra sør, gjennom Vatlestraumen og inn til
Bergen.

Som et første steg er det
etablert et samarbeid med Forsvaret,
som har kameraovervåking av Vatlestraumen. Planen er å gi
Fedje trafikksentral tilgang til disse bildene. Dette tiltaket må også ses
i sammenheng med Kystverkets arbeid med rutiner for gjensidig varsling
av skip før de ankommer Vatlestraumen fra nord eller
sør. Hensikten er å sørge for at større
skip skal kunne seile midt i Vatlestraumen uten å måtte møte
annen trafikk.

Jeg vil også minne om de
internasjonale reglene til forebygging av sammenstøt på sjøen,
de såkalte sjøveisreglene, som bl.a. stiller særlige
krav til avpassing av fart og passering av trange farvann slik som
Vatlestraumen.

Kystverket har også iverksatt
tiltak når det gjelder merking av farvannet i Vatlestraumen.
Det er satt ut flytende sjømerker på den aktuelle
grunnen. Samtidig er Hilleren lykt justert i forhold til denne grunnen.

Videre undersøker Kystverket muligheten
for fjerning av den aktuelle grunnen i Vatlestraumen. Tilsvarende vurderinger
gjøres i forhold til etablering av en alternativ led gjennom
Kobbeleia vest om Bjorøy, for eventuelt å kunne
separere nord- og sørgående trafikk i det aktuelle farvannet.

Kystverket vurderer således en rekke
tiltak for Vatlestraumen. Seilingsbestemmelser for Vatlestraumen
må ses i sammenheng med de andre tiltakene, og
jeg mener det er riktig å avvente Kystverkets
samlede arbeid før det tas stilling til om slike bestemmelser
skal innføres eller ikke, men vi har åpning
for det.

