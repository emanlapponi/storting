  Fiskeri- og kystdepartementet har i flere år
hatt ambisjoner om å få utrustet og utbygd både
Matre havbruksstasjon, Austevoll havbruksstasjon og Flødevigen
forsøksstasjon. Matre har hatt første
prioritet av disse.

Samtidig har det, som et ledd i satsingen på torsk
som kommersiell oppdrettsart, vært vurdert som nødvendig å etablere
ny avlsstasjon for torsk i Tromsø med sikte på ferdigstillelse
i 2007.

Basert på foreliggende
planer ble det i St.prp. nr. 1 for 2003-2004 signalisert at prosjektering
av Matre skulle ferdigstilles innen utgangen av 2003 og
prosjekteringen av Austevoll og Flødevigen skulle ferdigstilles
i 2004, slik spørreren sier.

Det har så i ettertid vist seg at
det var mulig å realisere en ny torskeavlsstasjon allerede
i 2004–2005 gjennom kjøp og ombygging/tilpassing
av eksisterende anlegg på Krakenes utenfor Tromsø.
Det gjorde at vi fikk en gunstigere realisering av det prosjektet.
Samtidig viser prosjekteringen av Matre og forprosjekteringsarbeidet
som er gjennomført i forhold til Austevoll og Flødevigen,
at de samlede utbyggingene vil kunne komme opp i til sammen over
400 mill. kr.

Dette har, sammen med den generelt stramme
budsjettsituasjonen, ført til at Fiskeri- og kystdepartementet har
vurdert det som lite realistisk at alle
prosjektene kan realiseres på kort sikt.

Det ble derfor varslet i St. prp. nr. 1 for
2004-2005 at ny avlsstasjon for torsk og utbygging av Matre havbruksstasjon
ville bli prioritert, mens Austevoll og Flødevigen ville
måtte utsettes. Det har igjen som konsekvens at videre
prosjektering av Austevoll og Flødevigen ikke
bør gjennomføres før det er nærmere
avklart når det er mulig å realisere disse prosjektene,
da endelig prosjektering bør ferdigstilles
så tett opp til igangsetting av utbygging som mulig.

