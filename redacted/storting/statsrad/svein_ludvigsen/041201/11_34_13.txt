  Private organisasjoners engasjement er i mange
sammenhenger, også internasjonalt, viktig når
spørsmål knyttet til forvaltningen av levende
marine ressurser drøftes og prinsipper fastlegges.

Prinsippene for norsk miljøpolitikk
er knyttet til en økosystembasert forvaltning og bærekraftig
utnyttelse av høstbare bestander.

For Norge er det derfor viktig å knytte
forbindelse til organisasjoner som arbeider for slike forvaltningsprinsipper.

Fiskeri- og kystdepartementet har de siste fire årene gitt
støtte til IWMC World Conservation Trust med 50 000 kr
pr. år. Fiskeri- og kystdepartementet gir ikke generell
driftsstøtte til organisasjonen, men støtter etter søknad
konkrete prosjekter som er i tråd med norske
forvaltningsprinsipper.

I 2002 gikk støtten til å gjennomføre
en konferanse der forslaget om nedlisting av vågehval var
fremmet til det tolvte partsmøtet i CITES. CITES regulerer
handel med ville dyre- og plantearter. Norge bestrider
at norske vågehvalbestander er truet. Dette er også bekreftet
av den internasjonale hvalfangskommisjonens vitenskapskomite. Hensikten
med nedlisting er å åpne for eksport
av norske vågehvalprodukter.

I 2003 gikk støtten til delfinansiering
av boken «Embracing the Earth’s Wild Resources» – en
bok som fremmer de synspunkter på ressursforvaltning som
er i samsvar med norsk politikk på dette området.

Støtten Fiskeri- og kystdepartementet
gir til IWMC i år, blir brukt til å lage
en brosjyre, bl.a. om marine arter, med vurdering av de
listeforslagene som ble framlagt på partskonferansen i
CITES i oktober i år. Flere land la disse vurderingene
til grunn for sine innlegg på møtet
og sin stemmegivning.

IWMC er en forholdsvis liten organisasjon med
hovedkontor i USA, ledet av en tidligere generalsekretær
i CITES, canadieren Eugene Lapointe.

IWMC legger prinsipper om bærekraftig
bruk av naturressurser til grunn for sitt arbeid, dvs. det samme
prinsippet som ligger til grunn for stortingsmeldingen om norsk
sjøpattedyrpolitikk. Som kjent gav Stortinget sin tilslutning
til det prinsippet da meldingen ble behandlet i Stortinget i mai
i år.

