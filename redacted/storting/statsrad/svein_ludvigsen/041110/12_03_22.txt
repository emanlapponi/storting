 Jeg må på det sterkeste avvise
at det skulle være slik at småskala ikke er ønsket
i dette fisket. Jeg har som statsråd for det første åpnet
for det kommersielle fisket. Jeg har åpnet for et fritt
fiske vest for 26 , og vi har prioritert nettopp de små båtene,
de som har vært mest plaget. Da kan man ikke lettvint påstå at
småskala og små båter ikke blir prioritert. Det
er nettopp det vi har gjort, og det hadde jeg tiltro til at representanten
Arnesen var oppmerksom på, når han først
stilte spørsmålet.

Når det så gis uttrykk for
at man er overrasket over at båter under 6 meter med håndtering
av store teiner har større risiko enn hvis de driver med
garnfiske eller jukse, eller line for den saks skyld, vitner det
kanskje om manglende kunnskaper om det fisket som foregår.
Men man har vurdert det slik at det er større risiko knyttet
til det. Samtidig har jeg hvert år åpnet for å senke
lengdegrensen. Igjen: Vi viser at vi ønsker å prioritere
de minste båtene. Jeg har sagt at vi for neste års
reguleringer, som gjelder 2006-fisket, skal sende ut på høring
og høre næringen selv når det gjelder å åpne
for enda flere båter. Men presset er stort for at også andre
båter skal slippe inn i dette fisket. Det vil bety at inntektene
går ned, og det vil igjen kunne få konsekvenser
for det overordnede målet, nemlig at de som har vært
mest plaget, nå også skal nyte godt av det når
dette er blitt en ressurs. Men jeg synes det er interessant at mange
av dem som har kritisert meg og ville at krabben skulle ha vært
utryddet, nå gjerne vil ha et kommersielt fiske.

