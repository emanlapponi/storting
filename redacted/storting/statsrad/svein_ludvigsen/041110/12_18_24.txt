  Det er nok mulig at man skulle ha håndtert
kongekrabben som introdusert art på en annen måte
enn det som har vært gjort. Representanten Enoksen har
sittet i regjering og forvaltet den på den måten
jeg og denne regjeringen har videreført det, nemlig at
vi skal ha en kommersiell fangst som skal basere seg på forskernes
anbefalinger øst for 26º Ø.
Så har vi åpnet for å begrense spredningen
vest for 26º Ø, men den fremste forskeren,
Sundet, Havforskningen og Fiskeriforskning, sier i Aftenposten for
få dager siden at det er ingen grunn til å tro
at man skulle kunne utrydde kongekrabben. Men det er et utryddelsesfiske
vi har åpnet for, for på den måten å begrense
spredningen. Det er pr. i dag tatt ca. 22 000 krabber vest
for grensen. Det viser at det er en betydelig utbredelse. Størrelsen
på den varierer, men russiske forskere, som vet mer om
introduserte arter enn vi gjør ut fra den erfaringen vi
har i Norge, mener samtidig å kunne påvise at
kongekrabben vil vokse til et visst nivå, og så vil
bestanden falle. Det får i så fall konsekvenser
for det norske fisket i norsk sektor.

