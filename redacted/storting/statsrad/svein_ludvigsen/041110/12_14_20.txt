 Å lytte til representanten Enoksens
beskrivelse av larvebevegelsene var nærmest som å lytte
til lyrikk!

Men for å svare på det som
det spørres om: Fiskerihøgskolen har foretatt
datasimuleringer der det er gjort beregninger av mulig spredning
av kongekrabbelarver. I simuleringsmodellen er det lagt inn at eggene
klekkes på Finnmarkskysten, at larvene er pelagiske, og
at de dermed vil drive i vannmassene. Strømforholdene er
lagt inn i modellen, og man har funnet at det er sannsynlig at kongekrabbelarver
kan spres med havstrømmene til Bjørnøya
og Spitsbergen.

Slike datasimuleringer er viktige arbeider
for å kartlegge hvilke områder som en bør
arbeide videre med. Simuleringene viser at larvene kan spres med
havstrømmene, og en naturlig oppfølging av resultatene
er at det foretas tokt for å verifisere resultatene av
simuleringen. Hvis simuleringen viste at larvene ikke kan spres
med havstrømmene, ville det være lite hensiktsmessig å bruke ressurser
på slike tokt.

Det er imidlertid ingen feltobservasjoner som
tyder på at kongekrabben blir spredt ved at larver blir
flyttet over store avstander med havstrømmene. Havforskningsinstituttet
kan med stor grad av sikkerhet si at krabbene som så langt
er observert vest av 26º Ø, har krabbet
dit på egen hånd eller er et resultat av ulovlig
utsetting.

For at larvene skal vokse opp, må de
bunnslå på relativt grunt vann, og det er ennå ikke
foretatt feltarbeid som viser om larvene vil kunne slå seg
til ved Bjørnøya eller Spitsbergen.

Forskerne vet ennå for lite om kongekrabbelarvenes opptreden
i våre farvann, og simuleringene utført av Norges
fiskerihøgskole er et viktig første steg mot å få bedre viten
om kongekrabbebestanden. Derfor har vi også prioritert
kongekrabbeforskningen og satt av egne midler de siste årene.

Resultatene av simuleringene er interessante,
og de kan vise seg å være særdeles nyttige,
men det gjenstår mye arbeid før en kan trekke
noen konklusjon. Resultatene må verifiseres av tokt, slik
at vi kan få sjekket om kartet stemmer med terrenget.

Jeg vil følge det pågående
forskningsarbeidet på kongekrabbe nøye, og vi
har satt av egne krabbekvoter også for dette arbeidet.
Inntil eventuell ny informasjon foreligger, vil tiltakene som er
iverksatt for å hindre spredning vestover fra 26º Ø,
bli videreført, altså det frie fisket øst for
26º Ø.

Jeg kan også opplyse om at det den
27. oktober ble innført rapporteringsrutiner for fangst
av kongekrabbe vest av 26º Ø. I rapporten
som skal sendes til Fiskeridirektoratets regionkontor i Finnmark,
skal det gis opplysninger om antall kongekrabber fangstet i et direktefiske eller
som bifangst, herunder død kongekrabbe som er kastet ut,
samt posisjon og redskap.

Jeg vil også legge til at det foregår
et betydelig fiske nå vest for 26º Ø,
og nyttig informasjon i forskningen på kongekrabben kan
høstes av det.

