 Hummeren er en ettertraktet delikatesse, og
i hele dens utbredelsesområde er påstanden om
ulovlige fangster dessverre ingen nyhet. Det gir selvfølgelig
grunn til bekymring. Derfor har vi også iverksatt tiltak
i så måte.

Hva gjelder registrerte fangster, opplever
vi at hummerbestanden har gått ned i de senere år,
med en bunnnotering i 1992. Toppen var så langt tilbake
som i 1945. I de påfølgende år fra 1992
og utover har registreringen vist at det har vært et rimelig
stabilt nivå uten klare indikasjoner på ytterligere
negativ utvikling av bestanden.

Vi kan overhodet ikke akseptere at det foregår
ulovlig fangst av hummer, og vi krever overfor fritidsfiskere og yrkesfiskere
i dette området det samme som vi krever av alle andre,
at de følger de fangstbegrensninger vi setter i samråd
med havforskerne.

Fiskeriforvaltningen har de siste årene
hatt økt oppmerksomhet rettet mot ressurskontroll generelt.
Effektive ordninger som gir bedre kontroll og mer igjen for den
offentlige pengebruken, har vært viktige ledesnorer for
dette arbeidet. Vi har valgt å gå bort fra ordningen
med tidsbegrenset ansettelse av lokale oppsynsbetjenter til fordel for
heltidsansatte inspektører i Fiskeridirektoratet. Heltidsansatte
inspektører vil, i kraft av sin erfaring og sine fullmakter,
kunne utføre denne oppgaven på en god og kostnadseffektiv
måte.

En rekke ulike offentlige instanser langs sørlandskysten,
som f.eks. lakseoppsyn, skjærgårdstjenester, fyrtjenester
mv., utfører i dag ulike former for oppsyn eller kontroll
langs kysten eller på havet. Fiskerimyndighetene vil nå ta
initiativ til å se på mulighetene for å samordne denne
aktiviteten i større grad, slik at også hensynet
til en styrket ressurskontroll, herunder kontroll med uttaket av hummer,
kan ivaretas i større utstrekning enn i dag. En økt
bruk av Fiskeridirektoratets fartøy «Munin» på sørlandskysten
i sommermånedene skal også inngå i denne vurderingen.

