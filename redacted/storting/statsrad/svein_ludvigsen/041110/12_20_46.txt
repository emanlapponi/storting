  Jeg er tilfreds med at representanten Enoksen
er enig med meg i at vi må forvalte kongekrabben på en
annen måte enn andre bestander som vi har felles med Russland.
Det er derfor vi presser på og i fjor fikk aksept fra Russland
for at vi vest for 26º Ø kan forvalte
kongekrabben som en nasjonal ressurs, mens man på østsiden
skal forvalte den sammen med Russland. Det er et helt nytt prinsipp,
som vi ikke har fått gjennomslag for når det gjelder
andre arter – heldigvis, holdt jeg på å si,
for felles bestander skal forvaltes felles. Men nettopp trusselen
og mangelen på kunnskaper om en introdusert art har gjort
det nødvendig å iverksette et utryddelsesfiske.
Ifølge forsker Sundet er utrydding ikke mulig, men med
et uttak til nå på 22 000 krabber må vi
kunne ha lov til å tro at det i hvert fall bidrar til å begrense
spredningen og veksten. Men vi må erkjenne at her er det
mye vi ikke vet.





                

