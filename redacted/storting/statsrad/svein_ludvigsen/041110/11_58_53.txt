  Kongekrabben har gått fra å være
en forhatt ressurs langs Finnmarkskysten til å bli en ettertraktet
ressurs som gir store inntekter for dem som har tillatelse til å fange
den. Fangsten hittil i år er anslått til ca. 62 mill. kr
i førsthåndsomsetning. I tillegg er det tatt verdifull
krabbe vest for 26

o

.

Siden den regulerte kommersielle fangsten startet
opp i 2002, har vi lagt vekt på at de som er særlig
plaget av ulempene krabben gir, skal kompenseres gjennom å få delta
i den lukrative fangsten av krabbe. Det har særlig vært
mindre fartøy som fisker torsk med garn og line, og som
fisker rognkjeks. Vilkårene for adgang til det regulerte
fisket øst for 62

o

 gjenspeiler dette.

Presset er nå stort for at flere skal
få delta i krabbefisket siden det er så lønnsomt.
Siden 2002 har kvalifiseringen vært basert på en
viss mengde fangst av torsk eller rognkjeks i utbredelsesområdet
og en lengdebegrensning knyttet til fartøy mellom 21 meter
og en nedre grense på 8 meter i 2002, som ble
redusert til 7 meter i 2003 og en ytterligere nedsettelse
til 6 meter i 2004. Hittil i år har 246 fartøyer
av de 260 som har fått deltakeradgang øst for
26

o

, deltatt.

En ytterligere begrunnelse for å begrense
fisket er sikkerhetsmessige aspekter på små båter
og å unngå å bygge opp for stor kapasitet,
som vil bli et strukturproblem hvis og når krabbebestanden
går ned og kvotene må reduseres.

En ytterligere begrunnelse for en nedre fartøygrense har
vært hensynet til kvaliteten på fangsten som skal
leveres. Næringen har møysommelig bygd opp kongekrabben
som en merkevare, og det setter strenge krav til kvaliteten på fangsten,
noe som igjen krever god behandling om bord, hvilket igjen krever
tilstrekkelig plass til teiner og behandling av fangsten.

I og med at det er satt kvalifiseringskrav
til deltakelse og det er stor interesse for å delta, vil
selvfølgelig noen falle utenfor kvalifiseringskriteriene.
De siste tre årene vi har hatt kommersielt fiske, har vi
fra departementets side vist fleksibilitet og høstet erfaringer
som har medført endringer i kvalifiseringskravene.

I høst er det, slik representanten
Arnesen også peker på, reist krav om å fjerne
fullt og helt den nedre lengdegrensen. Det er også fra
flere hold krevd at andre kriterier også må endres.
Ettersom fartøykvotene for i år er fastsatt og
totalkvoten fordelt på fartøyene, ser jeg det
ikke som hensiktsmessig å endre fordelingen under årets
sesong. Hittil i år er det for øvrig tatt 209 300
krabber av årets kvote på 270 000.

Jeg har imidlertid sagt, senest under Sametingets
samling i forrige måned, at vi til neste års reguleringer
vil sende spørsmål om å fjerne den nedre
lengdegrensen ut på høring i forbindelse med fastsettelse
av kriteriene for deltakelse i 2006-fisket.

Jeg gjør imidlertid oppmerksom på – fordi
enkelte nærmest tror at man kan fordele krabbekvoter uten
at noen merker at de blir mindre – at det er en matematisk selvfølgelighet
at med samme totalkvote eller med lavere totalkvote og et større
antall fartøy som slipper inn, vil fartøykvoten
nødvendigvis måtte gå ned i dette attraktive fisket,
som igjen vil gå ut over lønnsomheten for dem som
har vært mest plaget.

