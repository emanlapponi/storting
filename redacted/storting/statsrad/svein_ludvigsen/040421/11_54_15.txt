 Når nye arter som snøkrabben
kan konstateres i norske farvann, tar vi selvfølgelig
det på stort alvor. Introduserte arter er en trussel som
vi er nødt til å forholde oss til.

De første funnene av snøkrabbe
i Barentshavet ble gjort av russerne
så tidlig som i 1996 ved Gåsbanken øst i
Barentshavet. Fram til år 2000 har russiske forskere registrert
til sammen 19 funn av denne krabben. Samtlige funn stammer fra den østlige
delen av Barentshavet.

Havforskningsinstituttet har på sin side
så langt kunnet konstatere tre funn av snøkrabben
i norske farvann. Disse er tatt i trål og fordeler
seg på Mehamnleira, Tidlybanken og to til tre nautiske
mil utenfor Båtsfjord.

Havforskningsinstituttet har et godt samarbeid
med Fiskeridirektoratets overvåkingstjeneste for fiskefelt, som
systematisk registrerer eventuelle fangster av snøkrabbe
i trålfisket.

Så langt tilsier de registreringene
som er gjort, at omfanget av snøkrabben er svært
begrenset i norske farvann, og at det er altfor tidlig å ha noen
klar formening om eventuelle effekter på økosystemet
av denne introduserte krabbearten.

Imidlertid er det slik, som jeg sa innledningsvis,
at vi selvfølgelig tar dette på stort alvor, og
det er derfor nødvendig å ta noen forholdsregler
allerede nå for å begrense spredningen og for å få en
bedre oversikt over spredningen av denne krabben. Det
vil derfor som strakstiltak bli innført
forbud mot utkast i norsk økonomisk sone. Krabben skal
således tas på land og registreres, slik at utviklingen
kan følges. Vi vil så på det neste møtet
i den blandede norsk-russiske fiskerikommisjonen drøfte
med russerne nye skritt i et forsøk på å stoppe
utbredelsen. Dette er en art som skal forvaltes, på lik
linje med alle andre arter i vårt felles
område, i den norsk-russiske fiskerikommisjonen.

