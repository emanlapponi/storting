  Tryggingen av ressursgrunnlaget for norsk
fiskerinæring har høyeste prioritet for denne
regjeringen – både for dagens fiskerier
og for dem som skal basere seg på å høste
fra havet og ha det som næringsvei i fremtiden.

En god og effektiv kontroll med hva som tas
opp av havet, er en helt nødvendig forutsetning for å få dette
til. Arbeidet med å komme ulovlighetene i fiskerinæringen til
livs skal derfor fortsette med uforminsket styrke. Jeg viser her
til den redegjørelsen som ble holdt i Stortinget i mai,
og som samarbeidsregjeringens partier sluttet seg til.
Det er viktig at vi tar tak i dette, for alvorlig miljørelatert
og økonomisk kriminalitet må og skal det slås hardt
ned på. I så måte er fiskefusk
intet unntak.

Når det gjelder tiltak som er iverksatt
nevner jeg at kontrollen på kaikanten og om bord i båtene
er styrket ved at 18 nye kontrollstillinger er opprettet – 14
inspektører, 3 stillinger knyttet til den sentrale datainnsamlings- og
analyseenhet og 1 stilling som revisor. Stillingene er besatt, men alle
har ennå ikke tiltrådt. Et
annet tiltak av betydning er styrking av regelverket. Det er vedtatt
en større endring av saltvannsfiskeloven som
først og fremst dreier seg om bestemmelser for å styrke
kontrollen, herunder økning av strafferammen. Salgslagene
er også bedt om å styrke ressurskontrollen.
Fiskeridirektoratet har tatt i bruk en lovhjemlet adgang til midlertidig eller
permanent å trekke tilbake et fartøys rett til å drive
fiske.

Dette vil også bli fulgt
opp i budsjettsammenheng, og ytterligere tiltak er under vurdering.

Når det så gjelder at jeg
har lukket den spesielle tipstelefonen for fiskerinæringen,
var og er begrunnelsen at jeg ikke ønsker
at fiskeriene skulle stigmatiseres spesielt ved at det
var en spesiell telefon knyttet til fiskerinæringen. Økokrims
nye tipstelefon for økonomisk- og miljørelatert
kriminalitet vil gi samme nytten i arbeidet for å komme
ulovligheter til livs, uten at en hel næring henges ut
som verre enn andre.

  Jeg holder fast ved at fiskefusk
er en alvorlig miljørelatert og økonomisk kriminalitet.
Det er en trussel mot en bærekraftig ressursforvaltning.
Men en egen tipstelefon for fiskerinæringen var med på å stigmatisere
næringen og fiskerne. Den nye telefonen som nå skal
opprettes under Økokrim, er en telefon hvor all økonomisk
og miljørelatert kriminalitet kan rapporteres, og det er etter
mitt skjønn en bedre ordning, for på den
måten unngår man at kystens folk blir stigmatisert
som verre enn andre. Jeg understreker at alle former for økonomisk
og miljørelatert kriminalitet skal medføre den
samme reaksjon fra samfunnet.

Så understreker jeg at det er innkommet
ca. 140 tips til tipstelefonen siden den ble etablert
i januar i år. Majoriteten av de tipsene har vært
knyttet til bunnfiskarter i de tre nordligste fylkene. Disse 140
tipsene har ført til 10 anmeldelser. Jeg vil understreke
at fra Regjeringens side legger vi stor vekt på at
seriøse, anonyme tips om ulovligheter skal følges
opp fra myndighetenes side, og en tipstelefon underlagt Økokrim
sikrer det på en skikkelig måte, også hva
angår fiskerinæringen. Men jeg understreker: Den
har ikke den samme stigmatiserende effekt som den opprinnelige
telefonen. Og så understreker jeg at det er en lang rekke
andre tiltak som er iverksatt, og tiltak som vil bli vurdert
iverksatt i tiden fremover.

  Vi må erkjenne at fiskefusk var og
er et alvorlig problem. Det ble iverksatt en rekke tiltak,
hvorav tipstelefonen var ett av flere. Vi ser at det etter
den tid har gitt resultat i form av at næringen selv har
tatt et oppgjør med den ukulturen som var.

Jeg synes det er en viktig understreking av
at fiskerinæringen ikke er verre enn alle
andre næringer, at man nå underlegger
tipstelefonen Økokrim. På den måten behandler
man kriminalitet innen fiskerinæringen på samme
måte hva angår anonyme tips, som annen kriminalitet.





                

