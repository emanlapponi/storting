 Tilrådingen fra Det internasjonale
råd for havforskning er et nulluttak av norsk kysttorsk
i 2004. Da blir det en utfordring for forvaltningen
at torsk og norsk kysttorsk står side om side
med hverandre på de samme fiskefeltene,
noe som gjør det vanskelig å unngå å fange
kysttorsk. En annen utfordring er å få til
en regulering som reduserer uttaket av kysttorsk, men som samtidig
gjør det mulig å opprettholde bosettingen
langs kysten, som er avhengig av kysttorskefisket.

Dette tilsier behov for tiltak for kysttorsken
hvor kvotereduksjon alene ikke er nok, men det
må også iverksettes tiltak som hver
for seg eller i kombinasjon innebærer redskaps-,
område- og tidsbegrensninger. Men vi må erkjenne
at vi ikke kan iverksette tiltak som
virker til fordel for kysttorsken, uten at det får konsekvenser
for noen.

Det har derfor vært nedsatt en arbeidsgruppe
som har sett på mulige tiltak for vern av kysttorsken,
ut fra erkjennelsen av at forskerne anbefaler oss et nulluttak.
Arbeidsgruppen har bl.a. vurdert å stenge den såkalte
Henningsværboksen for alt fiske.

Fiskeridepartementet har på bakgrunn
av arbeidsgruppens tilråding og tidligere arbeider hatt
saken ute på høring med frist til 24. oktober.
Vi har til nå mottatt over 30 uttalelser, som er under nøye
vurdering i departementet.

Vi registrerer at det er sterke synspunkter
med hensyn til stenging av Henningsværboksen, slik dette
utvalget hadde anbefalt, og som vi nå har hatt ute på høring.
Flere høringsinstanser, deriblant Vågan Produsentforening, Vågan
kommune, Nordland fylkeskommune og Lofotrådet, har uttalt
at de går sterkt imot stenging av den såkalte
Henningsværboksen.

Kysttorsk vil også være
et tema under møtene i Den norsk-russiske fiskerikommisjonen
som nå er samlet i St. Petersburg, og saken vil
deretter også bli drøftet i Reguleringsrådet.

Dette er en reguleringssak av en karakter
som 

ikke

 forelegges Stortinget. Fiskeridepartementets
mål er å komme fram til en regulering som sikrer både
tilstedeværelsen av kysttorsken i framtida og
kystfiskeren, som igjen gir grunnlag for bosetting og aktivitet
langs kysten.

Da er det slik at etter at vi nå har
mottatt alle høringssvarene og innspillet fra
kommisjonsmøtet i St. Petersburg og deretter
vurderingene fra Reguleringsrådet, vil jeg før årsskiftet
fastsette de nødvendige reguleringsforskrifter. Men før
departementet har behandlet og vurdert alle uttalelser
som har kommet inn nå i forbindelse med høringen, både
knyttet til Henningsværboksen og til andre tiltak,
verken 

vil

 jeg eller 

kan

 jeg kommentere de enkelte forslagene eller
høringssvarene.

 Denne regjeringen legger stor vekt på å ha
en bærekraftig forvaltning av fiskeressursene. Når
Det internasjonale rådet for havforskning kommer med en
anbefaling om nulluttak av kysttorsk i 2004, vil ikke
jeg være ansvarlig for ikke å ta
det på alvor. Derfor satte vi ned en arbeidsgruppe som
skulle se på aktuelle tiltak. De har levert sin anbefaling,
og jeg syntes det var rimelig at både fiskere og lokale
myndigheter fikk en mulighet til å uttale seg om det. Som
jeg har redegjort for her, har det kommet klare meldinger, ikke minst
fra regionale myndigheter i Lofoten
og i Nordland, som sterkt går imot en stengning av Henningsværboksen.

Men vi har også, som jeg sa i mitt
første svar, lagt vekt på at det nok
er kombinasjonen av en rekke tiltak, enten det gjelder redskapsbegrensninger,
områdebegrensninger eller tidsbegrensninger,
som må være elementer i den framtidige forvaltning
av kysttorsk. Det skal vi komme tilbake til når vi har
fått vurdert alle elementene som jeg har redegjort
for. Men jeg vil anbefale at man legger mer vekt på det
forskerne sier, enn ensidige uttalelser i avisene.

 Som jeg sa, har vi fått en klar anbefaling
om nulluttak. Hvis vi skulle følge den anbefalingen, ville
det ikke bli kysttorskefiske i det hele tatt.
Jeg har redegjort for at det vil være meget vanskelig å få det
til.

Min ambisjon er at vi skal gjennom en vanskelig
periode ut fra de anbefalingene som kommer fra
forskerne, men vi skal komme ut av den perioden med en gjenoppbygd
kysttorskbestand, og vi skal sikre et driftsgrunnlag for fiskerne.
Men å tenke seg til at vi skulle forvalte og regulere et
redusert uttak av fisk uten at noen skulle merke det?
Det er et kunststykke som i hvert fall denne regjeringen ikke
klarer å få til.

Så må jeg si: Vi har ikke
trukket noen konklusjoner. Vi har de anbefalinger som
har kommet fra en arbeidsgruppe ute på høring.
Så skal vi vurdere innspillene. Jeg registrerer at noen
som har synspunkter angående Henningsværboksen,
anbefaler en annen tidsperiode enn det som arbeidsgruppen gjør.
La oss nå få vurdert alt dette, også de
anbefalinger som kommer fra den norsk-russiske fiskerikommisjon
og Reguleringsrådet. Da får det en saklig
og skikkelig behandling, ikke minst hos fiskerne og kystbefolkningen.





                

