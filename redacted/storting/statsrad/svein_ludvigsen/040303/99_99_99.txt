 Jeg har registret at det har vært
sterke reaksjoner på sildereguleringen – ikke
i hele landet, men i enkelte regioner. I likhet med stortingsrepresentant
Jacobsen er jeg opptatt av forutsigbarhet for næringsutøverne både
på havet og på land. Når vi i desember
fastsetter reguleringer for de forskjellige fiskeriene for det påfølgende år,
er vi derfor opptatt av at aktørene skal vite
hva de har å forholde seg til utover året.

Årets regulering, hva gjelder periodisering
av kystflåtens sildefiske, er i samsvar med de siste ni års
praktisering av periodisering. Så det er ikke
noe nytt som er innført. Landsstyret i Norges Fiskarlag
anbefalte i november at fisket skulle stoppes når 80 000
tonn var tatt av årets kvote, og FHL bad senest 19. februar
om at fisket ble stoppet umiddelbart.

Kystfartøygruppens fiske etter
norsk vårgytende sild har siden 1996 vært periodisert
på en slik måte at mellom 35 pst.
og 41 pst. av denne gruppens kvote har vært tillatt tatt
i første halvår. Akkurat det samme har
skjedd i år. Dette er et fordelingspolitisk vedtak alle
parter har vært enige om, og som har til hensikt å sikre
at en gitt andel av sildefisket foregår i Nord-Norge og
blir levert til nordnorsk industri. Det har alle vært
enige om opp til nå.

Tilrådingen fra Reguleringsrådet,
hvor både land- og sjøsiden er representert,
var at fisket i 2004 skulle reguleres med maksimalkvoter og periodiseres
slik at 41 pst. av gruppekvoten til kystflåten
kunne fiskes i første halvår. Alt det andre
fisket kan jo gå. Det er ikke stopp for verken
ringnot eller trål. I så måte
burde det etter mitt skjønn være
kjent for alle parter i desember i fjor at 2004-reguleringen
ville bli gjennomført slik vedtaket 20. februar
fastsatte.

Men det er en kompliserende faktor i reguleringssammenheng,
som også næringen var vel kjent med,
nemlig at det ikke var oppnådd enighet om fordelingen
av sildebestanden mellom kyststatene før årets
silderegulering ble fastsatt i desember. Jeg kunne derfor ikke
fastsette en norsk totalkvote, en gruppekvote for de enkelte fartøygruppene, eller
et periodiseringskvantum for kystflåten. For at fisket
skulle kunne starte allerede fra nyttår, lot vi det allikevel
starte, ved at det enkelte fartøy likevel fikk fiskemuligheter.

Etter at det heller ikke
lyktes å få fram en fordelingsavtale om silda
i februar, i de såkalte fempartsforhandlingene, fastsatte
vi da periodiseringskvoten for første halvår
til 77 258 tonn, den 19. februar, i tråd
med Reguleringsrådets vedtak i desember. Sildefisket for
kystflåten ble så stoppet 20. februar,
da 80 500 tonn av fisken var tatt, dvs. et overfiske
på 3 000 tonn.

Stoppen i sildefisket illustrerer dessverre
hovedproblemet i kystflåten, nemlig overkapasitet. Periodekvantumet
har blitt fisket raskt, både fordi silda var godt tilgjengelig,
og fordi vi har en stor fangst- og produksjonskapasitet, en overkapasitet.

Forutsigbarhet i reguleringene er viktig, og
da er det viktig at vi også bringer ned overkapasiteten.
Derfor synes jeg det er viktig at vi holder fast i reguleringer
som alle parter har vært enige om.

 Enhver stopp vil komme brått på. Ikke
minst den siste uken fisket vi vel 18 000 tonn.
Det tilsvarer ca. tre ukers fiske i gjennomsnitt for de foregående
uker. Det eksploderte, som sildefisket ofte gjør.
Da er det slik at når kvoten er tatt, må det stoppes
på et tidspunkt. Vi tillot til og med et overfiske.

Det kan ikke komme som noen
overraskelse at vi har en periodisering, som vi har gjennomført
de siste ni årene. Man kan si at det er riktig at lokallagene eller
de regionale fiskarlagene ikke
har gitt sin tilråding. Men Norges Fiskarlag, som er paraplyorganisasjon
for alle, har vært helt entydig i sine anbefalinger.
Jeg må legge til grunn de anbefalinger hovedorganisasjonene
gir i Reguleringsrådet, som har som formål å regulere
dette. Og der har man altså vært enige om at man
skulle foreta en slik regulering, ikke minst av hensyn
til industrien i Nord-Norge. Men det er jo slik at fiskere på Møre
har deltatt og kan delta på akkurat samme vilkår
som andre fartøy i den tiden kvantumet ikke
er oppfisket. De har hatt akkurat samme muligheten som enhver annen
fisker.

 Vi kunne ha unngått dette ved å ha
hatt fartøykvoter på kystflåten. Det
har fiskerne bedt om å få slippe, for det betyr
at det blir mindre sild til hver enkelt båt.

Når det gjelder industrien på Vestlandet,
er det først og fremst den som nyter godt av den kvoten
som utgjør 60 pst., hvorav ringnotflåten
har ca. 50 pst. Der er det slik at 75 pst. av
den flåten er registrert sør
for Nordland. 9 pst. av kvoten tilhører trålflåten.
95 pst. av den flåten er registrert
sørpå.

Det er full anledning for industrien på Vestlandet
og i Nord-Norge å konkurrere om dette råstoffet,
uavhengig av hvor det fanges. Fiskerne kan gå nord og sør,
hvilket de også gjør. Men for de fiskerne
som har planlagt sitt fiske, vil det være meget
uheldig hvis jeg skulle regulere fisket fra dag til dag og avgjøre
reguleringen og stoppen ut fra en dagsaktuell situasjon. Jeg må regulere
fisket ut fra en langsiktig tenkning og en langsiktig planlegging, slik
at fiskerne har forutsigbarhet. Det man ber om nå, er å få uforutsigbarhet.





                

