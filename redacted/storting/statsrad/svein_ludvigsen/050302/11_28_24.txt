  Til grunn for artikkelen i Sunnmørsposten
ligger en rapport utarbeidet i fellesskap mellom Havforskningsinstituttet,
Fiskeridirektoratet og irske og britiske institusjoner i januar
i år. Det er en foreløpig undersøkelse
av praksis knyttet til garnfiske etter dypvannsarter vest
i Nord-Atlanteren. Rapporten er rystende lesning. Den vitner om
at noen har total mangel på respekt for det livsgrunnlaget
som fiskere og fiskeriavhengige samfunn baserer seg på.
Jeg nøler ikke med å karakterisere den
praksis som her er avdekket, som forkastelig.

Fra norsk side har vi internasjonalt
lenge vært en pådriver i arbeidet med denne problematikken
i forhold til det såkalte spøkelsesfisket, altså tapte
garn som fortsetter å fiske. Slike
garn representerer et problem både
etisk og ressursmessig. De kan også utgjøre ødeleggende
hindre for annen redskap, som trål og line
ved redskapskollisjoner. I forhold til EU er dette problemet
tatt opp en rekke ganger, senest gjorde jeg det under fiskerikommissær Borgs
besøk i Norge i forrige uke. Et samarbeid
om dette problemkomplekset er nå også formalisert
i fiskeriavtalen mellom Norge og EU for 2005.
Dette følges nå opp med tekniske konsultasjoner
om disse spørsmål mellom Norge og
relevante medlemsland.

Dypvannsartene er på grunn av sin
særegne biologi mer sårbare
enn de tradisjonelle artene det fiskes på. Vi vet samtidig
relativt lite om de dyptlevende artene og er derfor også dårligere
rustet til å forvalte disse på en forsvarlig måte. Norge
har på denne bakgrunn tatt initiativ
til at Den nordøst-atlantiske fiskerikommisjonen, NEAFC, som
er samarbeidsorganisasjonen for forvaltningen av de internasjonale
havområdene i Nordøst-Atlanteren, innfører
vern av visse hav- og bunnområder. På det siste
møtet i NEAFC i 2004 vedtok organisasjonen å stenge
fem områder i internasjonalt farvann
for fiske med bunntrål, garn og line. Det er et steg i
riktig retning for å forhindre det som vi har fått
avdekket gjennom denne rapporten. Videre har Norge også besluttet å være
med på å redusere innsatsen i form av fiskedøgn etter
dypvannsarter med 30 pst. for organisasjonens medlemmer.

Vi har oppnådd noe i arbeidet med å få bedre
kontroll med denne typen fiske, men dette er opplagt ikke
nok. Jeg vil følge opp det arbeidet som nå er
gjort, for å belyse dette uforsvarlige fisket og løfte
denne problematikken opp i aktuelle fora, både
i EU og i NEAFC-sammenheng. Målet må være å sette
i gang nye prosesser rettet mot teknisk regelverk og kontroll, og
holdningsskapende arbeid. Det faktum at det er satt fokus på dette
problemet i felleskap mellom flere
land, som sammen har bidratt til at rapporten er blitt utarbeidet,
gir meg håp om at vi kan komme videre i dette arbeidet.
Det haster. Spøkelsesfisket, garnene som står
igjen der, bidrar til å rive næringsgrunnlaget unna dem
som skal leve av fiske. Det kan vi ikke leve
med. Det har jeg også gjort helt klart for fiskerikommissær
Borg, og han er enig i det.

