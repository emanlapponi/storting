 Det er et godt spørsmål,
som det ikke er enkelt å gi et enkelt svar på. Spørsmålet
om kommuners adgang til å disponere avgifter eller
vederlag fra brukere av fritidsbåthavner kan nemlig ikke
besvares med et generelt svar som er gyldig for alle havner.
Svaret vil avhenge av eierskap og organisering av havnen.

Jeg kan her trekke opp noen generelle
retningslinjer, men understreker at hver enkelt sak må vurderes
konkret og på bakgrunn av fakta i den aktuelle
saken.

Havne- og farvannsloven har regler om organisering, styring
og finansiering av kommunale havner. Dersom
en fritidsbåthavn er privat, regulerer ikke havne-
og farvannsloven bruken av vederlaget som kreves fra brukerne.
Når det gjelder kommunale havner, må det trekkes
et skille mellom fritidsbåthavner som inngår
i den kommunale havneforvaltningen, og som er en del av havnekassen,
og fritidsbåthavner som ikke er etablert
ved bruk av havnekassemidler.

Dersom kommunen har valgt å etablere
en fritidsbåthavn ved bruk av havnekassens midler, må den
følge bestemmelsene i havne- og farvannsloven. Dette betyr
at avgifter som kommunen krever av brukerne, bare skal
benyttes til havneformål. Det er altså ikke
tillatt å bruke disse avgiftsmidlene til andre
kommunale formål.

Dersom kommunen ikke benytter havnekassens
midler til å etablere eller drive fritidsbåthavnen,
setter ikke havne- og farvannsloven krav til kommunens
bruk av avgiftene fra brukerne. I dette tilfellet er det kommuneloven som
regulerer kommunens bruk av midlene.

Fiskeri- og kystdepartementet har tidligere
vært forelagt ulike spørsmål knyttet
til havneorganisering og bruk av havnekassens midler, herunder også spørsmål
knyttet til fritidsbåthavner.

I dag er myndigheten til å vurdere
slike saker etter havne- og farvannsloven § 23
delegert til Kystdirektoratet. Direktoratet må, som nevnt
innledningsvis, vurdere hver enkelt sak konkret på bakgrunn
av de faktiske forhold og på bakgrunn av tidligere forvaltningspraksis.
Men styringen når det gjelder kommunale havner, er avhengig
av hvorvidt man har finansiert dette over havnekassen eller ikke,
og da får man en ulik praksis og en ulik bruk av lovverket.

Øyvind Halleraker hadde
her overtatt presidentplassen.

