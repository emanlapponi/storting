 Jeg har ikke grunnlag for å si
at det åpner for større grad av miljøkriminalitet
at flåten er registrert i et annet
EU-land enn der den opprinnelig hører hjemme. Det har jeg ikke
noe grunnlag for å si. Men jeg kan bekrefte at det som
er beskrevet i rapporten, er troverdig. Fiskeridirektoratet, Havforskningsinstituttet
og britiske og irske institusjoner har i fellesskap avdekket dette.
Jeg har sett billedmaterialet, som ble presentert senest i forrige
uke for undertegnede og fiskerikommissær Borg, som bekrefter
det rapporten sier, og det som representanten Aukan trekker fram
her. Dette er skremmende lesning. Dette er så alvorlig
og så betydelig ressurskriminalitet at vi akter å ha
ytterligere forsterket innsats for å få has på det.
Det må internasjonalt samarbeid til.
Det Norge fikk gjennomslag for i fjor høst på NEAFC-møtet,
var at man stenger farvann og reduserer antall fiskedøgn.
Problemet er at de garnene som står der,
fisker 365 dager i året, og forskere mener at
de fisker i opptil ti år.

