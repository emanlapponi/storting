 Årets regulering av fiske etter torsk
er fastsatt i tråd med en enstemmig tilråding fra
Reguleringsrådet – et reguleringsråd
som består av både representanter for
land- og sjøsiden. Tilrådingen innebar at man
skulle sette av 25 pst. av gruppekvotene for fartøy mellom
15 og 28 meter til fiske etter 1. september.
Det var et råd jeg lyttet til, og jeg tar det fulle og hele
ansvaret for at slik er reguleringen blitt.

Så oppstår det paradoks at
et rekordgodt lofotfiske blir et problem. På grunn av at
torskefisket i vinter har vært usedvanlig godt, ble fisket
for fartøy på mellom 21 og 28 meter
stoppet 9. mars, og fartøy på mellom
15 og 21 meter ble stoppet 22. mars.

Fram til 1. september 2003 vil ikke
disse fartøyene kunne drive et direkte
fiske av torsk, men de kan fortsatt fiske etter andre
fiskeslag og ha en innblanding på inntil 10 pst.
torsk.

Norge har i 2003 relativt store kvoter
av norsk arktisk sei og norsk arktisk hyse. Ved fiske på disse
fiskeslagene vil det gå med et ikke ubetydelig
kvantum torsk som bifangst. Det vet vi av erfaring. Og nøyaktig
hvor stort det kvantumet er, er selvfølgelig vanskelig å forutse.
Men for å sikre at sei- og hysekvotene skal kunne tas,
må vi altså avsette et kvantum torsk fram til
høsten. Det er til beste for også denne
gruppen som det blir spurt om her.

I tillegg til å sikre utnyttelsen
av sei- og hysekvotene samt å forhindre et overfiske av
den norske totalkvoten, må vi heller ikke
glemme landindustriens behov. Landindustrien er også en
viktig del av fiskerinæringen, på linje med flåten – og
en oppegående landindustri er viktig både
for flåten og for sysselsettingen langs kysten. Men skal
det være en oppegående industri, trenger
den tilførsel av fisk mer enn i noen hektiske
måneder om vinteren.

Jeg kan imidlertid forsikre representanten
Bastesen om at utviklingen i torskefisket følges med argusøyne både
fra departementets og fra direktoratets side.

Fra ulike hold i næringen har det
kommet forespørsler om å endre årets
torskeregulering slik at det kan fiskes mer torsk i vår.
I reguleringsopplegget var det avsatt 13 000 tonn
til fiske etter 1. september for flåtegruppen mellom
15 meter og 28 meter. Direktoratets prognoser viser
at fisket i vinter har vært så godt at det nå bare
gjenstår i underkant av 8 000 tonn. Periodekvotene
for fartøy mellom 15 meter og 28 meter
er derfor faktisk overfisket, og fisket burde sånn sett
ha vært stoppet enda tidligere enn det ble.

For å sørge for at den norske
torskekvoten ikke blir overfisket, for å sikre
kvantum for å dekke inn torsk tatt som bifangst i fiske etter
andre arter, og for å sikre leveranser av torsk
til landindustrien også fra denne flåtegruppen
i høst, er det dermed ikke grunnlag for å gjøre endringer
i reguleringen av torskefisket i år.

 All erfaring viser at havfiskeflåten
gjennom langsiktige avtaler har et leveringsmønster der
man hele året forsyner industrien med fisk. Jeg
vil ikke være med på å frita
kystflåten for det samme ansvaret. Jeg fraskriver meg ingenlunde
ansvaret for den reguleringen som jeg sterkt har understreket er
mitt ansvar. Men fiskerne og landindustrien kan heller ikke
fraskrive seg ansvaret for at de i desember gir meg ett råd og like
over nyttår gir meg det motsatte råd.
Jeg står fast på det vi har gjort. Erfaringen
viser at det nå gjenstår så lite
fisk av høstkvoten at det ikke vil være noen
risiko for at kvoten ikke blir tatt.

Jeg vil minne om at fangsten i årene
1997–2002 etter 1. september har vært mellom
6 432 tonn og 1 067 tonn. Det
viser at det som er avsatt for denne gruppen – det gjenstår bare
3 091 tonn – ikke er mer enn det som
trengs for å holde industrien i gang. Jeg må si
at solidariteten er dårlig når man ikke
unner kystfiskerne i Finnmark å kunne delta i et fiske
slik at industrien der kunne ha oppegående arbeidsplasser.

 Jeg har forsøkt å forklare
at det ikke er grunnlag for å stoppe fisket.
Det gjenstår bare 15 pst. av gruppekvoten.
Det gjenstår 3 091 tonn av kvoten for
gruppen 21–28 meter. I de siste årene
har det vært tatt fra 6 400 til 1 000
tonn. Det viser at det ikke er mer fisk enn det man sårt
trenger.

Når det gjelder å inndra
lisenser for havfiskeflåten, finnes det ikke
noe grunnlag for det. Jeg er litt overrasket over at man fra Stortingets
talerstol kan kreve at fiskeriministeren skal inndra lisensene for
denne flåten. Men som jeg sa: Leveringsmønsteret
for havfiskeflåten viser at den bidrar med fisk til landindustrien hele året.
Jeg synes ikke det er for mye forlangt at også kystflåten
skal bidra. Mange av oss mener at kystflåten
er ryggraden i kystsamfunnene. Jeg akter å regulere det
på en slik måte at den fortsatt skal
kunne være det.

