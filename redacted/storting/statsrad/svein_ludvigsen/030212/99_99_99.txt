 Ut fra spørsmålet til representant
Karl Eirik Schjøtt-Pedersen vil jeg først si at jeg
er kjent med at det foreligger to saker som
kan falle inn under spørsmålet. Den ene gjelder
en søknad fra West Fish – Aarsæther AS
om å kjøpe en større aksjepost i Nordic
Sea Holding AS, et selskap som er hjemmehørende i Tromsø,
og som er tildelt bl.a. torsketrålkonsesjoner for flere
fartøy. Denne søknaden er
nå til behandling i Fiskeridirektoratets ytre
etater, og siden den da ikke er kommet på mitt
bord, kan jeg ikke uttale meg mer konkret om
den spesielle saken.

Den andre saken gjelder en søknad
fra et fiskereid trålrederi i Ålesund
om ervervstillatelse for en tråler knyttet til Finnmark
som er eid av Nordic Sea Holding AS. Denne søknaden
ble nylig avslått av Fiskeridirektoratet ut fra hensynet
til fiskeflåtens distriktsmessige fordeling, i tråd
med det jeg forstår er intensjonen i spørsmålsstillerens
problemstilling. På det nåværende tidspunkt
er ikke saken påklagd. Det er grunn til å tro
at den kan bli det. Men den er ikke påklagd,
og som sådan er den ikke til behandling i fiskeriforvaltningen.

Men på et mer generelt grunnlag kan
jeg gi uttrykk for at det er riktig som representanten Schjøtt-Pedersen
viser til, at trålerne i begge disse to sakene er knyttet
til bestemt industrivirksomhet og er pålagt leveringsplikt.
To av trålerne som er eid av Nordic Sea Holding AS, skal imidlertid ikke
sikre råstoff til anlegg i Finnmark, men i Nordland.

Ferskfisktrålerne er i det vesentlige
eid av selskap som også eier fiskeindustribedrifter.
Grunnlaget for at det er gitt ervervstillatelse for fartøyene,
er i hovedsak at fartøyene skal sikre
råstoffleveransene til de enkelte selskapers egne
anlegg. Slik jeg ser det, vil prinsippet om at trålere
skal forsyne og sikre industrien på land, også være retningsgivende
i årene framover.

West Fish – Aarsæther AS
er selv eier av så vel fiskeindustribedrifter
i Finnmark som av trålere som har leveringsplikt til disse
anleggene i Finnmark. Tilhørighet mellom industri
og flåte er således for så vel dette
selskapet som for enkelte av Nordic Sea Holding AS" trålere, knyttet
til Finnmark.

La meg for øvrig understreke at jeg
vil gi uttrykk for at et eierskifte av trålere som er knyttet
opp mot bestemte virksomheter eller
regioner, ikke nødvendigvis vil endre forutsetningene
for hvor fartøyene skal levere råstoff. Det
er min klare ambisjon, min klare hensikt, at det ikke skal
bidra til å forrykke andelen av råstofftilførselen
til Nord-Norge.

 Som jeg tidligere har gitt uttrykk for, har
jeg ikke noen ambisjoner om å svekke
leveringsforpliktelsene. Men derimot må vi erkjenne at
det er endringer i industristrukturen, det er endringer i eierstrukturene
i forhold til det som opprinnelig var. Derfor har jeg gitt uttrykk
for at vi i departementet nå gjennomgår leveringsbetingelsene
og ser på om det er mer egnet å knytte leveringsforpliktelsene
til en region enn til bestemte anlegg. Men det
er ikke truffet noen avgjørelser.

I forhold til den saken som det ble referert
til i spørsmålet, registrerer jeg at det selskapet
som nå har fått sin søknad
avgjort, og som eventuelt måtte finne grunnlag for å påklage
det, har gitt klart uttrykk for at det verken vil flytte selskapet eller
aktivitet fra Finnmark. Det anser det heller ikke som
aktuelt å søke om at leveringsforpliktelsene
blir svekket, fordi departementet så tydelig har gjort
det klart at det ikke er aktuelt. Men den saken er, som
sagt, avgjort, og med mindre den skulle bli påklagd, vil
den ikke komme på mitt bord.

 Jeg er enig i at det er nødvendig
med en mer konsekvent håndheving av leveringsbetingelsene,
for skiftende statsråder har gjennom tidene ikke
håndtert dem på en like klar og tydelig
måte som det jeg har signalisert at vi skal gjøre.
Men vi må også erkjenne at det er endring
i industristrukturen.

Vi har en konkret sak i Nordland
hvor det kan være problematisk å få i
gang industrivirksomhet ved et anlegg som trålerne har
leveringsforpliktelser til. Da er vi nødt til å erkjenne
at vi kanskje må vurdere å se på det
på nytt, se på om leveringsforpliktelsene til
en region bedre vil kunne ivareta industriens
totale behov enn å opprettholde
leveringsforpliktelse til én industribedrift som ikke lenger
er oppegående. Det er forhold som vi skal ta hensyn til,
og min klare ambisjon, målsetting, er at leveringsforpliktelsene,
slik trålerne har fått dem, er et vilkår som
skal etterleves. Men igjen: Vi må ta innover oss de strukturendringer
som foregår, og så får vi tilpasse det best
mulig.





                

