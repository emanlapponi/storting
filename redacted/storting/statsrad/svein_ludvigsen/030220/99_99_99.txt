 Jeg vil understreke at Regjeringen er svært opptatt av å ha en fiskeriforvaltning som fungerer effektivt og godt, samtidig som vi må sikre at vi har kontroll med uttaket av fiskeressursene. Det er imidlertid Regjeringens oppfatning at å omsette oppdrettstorsken gjennom salgslagssystemet som følger av råfiskloven, ikke er et hensiktsmessig virkemiddel i denne sammenhengen. Å velge en annen omsetningsform for oppdrettet torsk enn for villfanget torsk er imidlertid ikke et signal om at vi ønsker å svekke råfiskloven. Her ligger nok også forklaringen på det saksordføreren refererte til i sitt innlegg, nemlig at man gjennom komitehøringen har avdekket store ulikheter i vurderingen av forslaget, og det maner etter mitt skjønn til varsomhet og aktsomhet fra lovgivernes side.




Regjeringen står naturligvis fast ved at råfiskloven skal videreføres som et fundament for fiskeripolitikken, slik det er nedfelt i Sem-erklæringen. Utover å vurdere mulighetene for å legge bedre til rette for langsiktige leveringsbetingelser vil Regjeringen ikke foreslå grunnleggende endringer i råfiskloven og dens system. I så måte forstår jeg at regjeringspartiene og Fremskrittspartiet, slik representanten Solholm redegjorde for, har et felles syn når det gjelder ikke å utvide råfisklovens virkeområde.




Formålet med råfiskloven er å sikre fiskerne avsetning, gode priser og oppgjør for sine fangster. Det er hensikten med loven. Systemet er tilpasset omsetning og leveranser av villfanget fisk som kan ha store sesongsvingninger og, med det, periodevise avtaksproblemer.




Oppdrett av fisk utgjør imidlertid en integrert industriell produksjon der uttak – eller slakting – direkte kan tilpasses etterspørselen. Derfor skiller oppdrett seg stort fra de tradisjonelle fiskeriene som nyttiggjør seg av råfisklovens salgslagssystem, og formålet med råfiskloven.




Oppdrett av marine arter krever andre rammebetingelser enn det førstehåndsomsetningssystemet for villfisk kan bidra med. Dette gjenspeiler seg også i det faktum at oppdretterne så langt ikke har sett seg tjent med – og således heller ikke ønsker – en samlet organisering som salgslagssystemet innebærer. Jeg viser for øvrig til det representanten Kristiansen refererte til, nemlig at forslaget ikke er etterspurt av næringen og skaper usikkerhet hos investorene og i oppdrettsnæringen. Det siste er etter mitt skjønn svært uheldig.




Utviklingen av nye oppdrettsarter er i sin spede begynnelse. Økt produksjon av disse artene vil kunne ha innvirkning på de systemene som regulerer næringen i dag. Derfor vil det særlig bli en utfordring å sørge for at villfanget og oppdrettet torsk kan spores gjennom hele verdikjeden, slik at både forbrukerne og vi som myndigheter kan være sikre på sluttproduktets opphav. I så måte oppfatter jeg at vi har felles interesse i å sikre det.




I denne forbindelse vil det være naturlig å se på regelverket som legger rammebetingelsene for næringen. På enkelte områder er vi alt i gang. I arbeidet med ny havressurslov og ny havbrukslov vil grensene mellom de tradisjonelle fiskeriene og oppdrettsnæringen bli trukket. Departementet har også nylig bedt Fiskeridirektoratet om å redegjøre for hvilke kontrollutfordringer vi står overfor i skjæringsflatene mellom villfanget og oppdrettet torsk den dagen oppdrettstorsken har utviklet seg til et betydelig volum. Det ligger ennå en viss tid fram.




Fiskeridirektoratets redegjørelse inngår som et ledd i det kartleggingsarbeidet der fiskeriforvaltningen vil jobbe tett sammen med havbruksnæringen, industrien, fiskernes representanter samt forskningsmiljøene for å tegne et realistisk bilde av en framtid som innebærer store mengder oppdrettstorsk, for det er både ambisjonen og ønsket. Dette arbeidet vil danne grunnlaget for nødvendig modernisering av lovverket og tilrettelegging av rammevilkårene for en ekspansiv oppdrettsnæring. Jeg kan således bekrefte at departementet allerede i dag er i ferd med å se på relevante problemstillinger som kan oppstå ved utstrakt oppdrett av torsk. Vi er ikke der ennå, men vi håper vi skal komme til det. Da skal vi også ha gjennomgått de problemstillingene som er relevante.




Hovedmålsettingen med arbeidet er å videreutvikle en framtidsrettet fiskeriforvaltning som sikrer kontroll med ressursene, begrenser eller helt eliminerer mulighetene for juks, samtidig som det legges til rette for nyskaping og ny næringsutvikling. Men min og Regjeringens klare overbevisning er at råfiskloven som sådan ikke bidrar til å forhindre juks, hvis det skulle være målsettingen for næringen. Som det også har vært pekt på av flere av talerne, kan vi konstatere at råfisklovens intensjon er noe ganske annet enn det man har tillagt den og har som målsetting her.




Representanten Arnstad sa at målet med forslaget var å skape debatt. Jeg lytter til debatten, og jeg tar med meg de synspunkter som måtte komme underveis.




