 Det var ikke rom for fortsatt støtte
til lineegnesentralene i årets fiskeriavtale. Der prioriterte
vi føringstilskudd, garantilott og selfangst, slik Stortinget
bad oss om å gjøre. Samtidig er det slik at linefanget
fisk i hovedsak er kvalitetsfisk. Derfor er det viktig at det pågår
et linefiske, og at fiskeindustrien bruker prismekanismene som ligger
i minsteprissystemet, ved å betale best pris for kvalitetsfisk.

Vi har fulgt situasjonen, slik Stortinget bad
oss om å gjøre, og jeg har vurdert det slik at
lineegnetilskuddet til håndegning ikke er det
eneste virkemidlet som kan stimulere til linefiske. Derfor innførte
jeg før helgen egne agnkvoter for norsk vårgytende
sild, sei og makrell for å avhjelpe situasjonen for linefiskerne.
Det betyr at det avsettes 750 tonn norsk vårgytende
sild, 250 tonn sei og 750 tonn makrell til agn
i 2004. Kvantaene trekkes fra den norske kvoten, og rammer
som sådan ikke det enkelte fartøy som
skal fange agnkvotene.

Ordningen med agnkvoter vil etter
vår vurdering gi billigere agn av riktig kvalitet til fiskerne
og dermed bidra til å bedre lønnsomheten både
for linefartøyene som egner på land, og ikke
minst for linefartøyene som egner om bord.

S/L Fiskernes Agnforsyning er tildelt
ansvaret for å administrere
bruken av agnkvotene i 2004. Jeg har stilt krav om at fangst og
produksjon av agnkvotene skal settes ut på anbud
for på den måten å sikre agn til lavest
mulig pris. Agnforsyningen har for øvrig i lengre
tid ønsket å få egne
agnkvoter. Jeg er enig med Agnforsyningen når de sier
at det kan vise seg å være
et godt tilbud til alle linefiskerne, og jeg vil også legge
til, i stedet for en direkte subsidiering
av deler av lineflåten.

Fiskernes Agnforsyning vil innen
1. desember 2004 rapportere til departementet
om anvendelsen av agnkvotene og effekten av agnkvotene i forhold
til prisen på agnet til fiskerne. Dette er en ordning som
vi forutsetter og regner med skal kompensere for bortfallet av tilskuddet
i større eller mindre grad. Effekten
av det skal evalueres og vil være avhengig av
agnprisen vi kan oppnå.

 For det første har det f.eks.
fra Agnforsyningens side vært et ønske
om å få innført en ordning med agnkvoter
og på den måten få prisen ned, noe som
vil være et viktig bidrag til økt lønnsomhet.
Så er det slik at vi gjennom avtalen ikke fant å ville
videreføre den direkte subsidieringen av håndegningen.
Denne ordningen vil komme både de som er automatisert,
og som driver linefiske, til gode. Så jeg tror det vil
ha den motsatte virkningen av det som nå blir beskrevet.

Jeg synes også man trekker
det altfor langt når man sier at den reduksjonen
som det ligger an til i føringstilskuddet – det
vil fortsatt være et betydelig føringstilskudd – nå skulle
medføre at en større del av fisken blir ført
ubearbeidet ut av landet. Dernest er det veldig mye opp til industrien
selv å bruke prismekanismen og premiere
kvalitetsfisken. Det er linefisket i all hovedsak. Her er det snakk
om både reduserte kostnader og høyere pris.

 Når det gjelder fiskeriavtalen, har
jeg fulgt opp Stortingets prioriteringer. Det gikk på føringstilskudd,
garantilott og selfangst, og det har vi fulgt opp.

Når det så gjelder agn, er
dette en oppfølging. I ettertid vil det vise
seg i hvilken grad dette kompenserer for det tidligere agntilskuddet.
Det kan godt være at dette er et tiltak som gir
større positiv virkning for hele lineflåten enn
den ensidige subsidieringen av deler av lineflåten. Når
vi får evaluert, og som jeg opplyste om, skal vi evaluere
denne ordningen innen utgangen av 2004, vil vi så vurdere
om det gir grunnlag for å komme tilbake til Stortinget.
Men hvis dette viser seg å være en like
god eller bedre ordning, mener jeg
at det ikke er grunnlag for å reise en egen sak
om agnsubsidiering i Stortinget, som jeg forstår man ønsker.
Jeg synes vel vi skal ha tålmodighet til å se
utviklingen an først.





                

 Oppdrett av matfisk er for det første
en industriell produksjon som selger sitt produkt
i et internasjonalt marked. Vi vet at anslagsvis 95 pst. av den
totale norske produksjonen av laks i fjor gikk til eksport.
Oppdrettsnæringen er dermed en viktig bidragsyter
til verdiskapingen i hele Norge. I lys av dette må det også legges
vekt på at særnorske restriksjoner
vil svekke konkurransesituasjonen for norske oppdrettere. Særlig
vil dette gjelde de områdene som sterkest trenger å opprettholde
arbeidsplasser.

Så er det slik at Norge
er et høykostland. En stadig tøffere internasjonal
konkurranse har bidratt til en utvikling
hvor større oppdrettsanlegg
og mer rasjonell drift må legges vekt på, knyttet
til industri som slakterier, pakking og annen
virksomhet. En mer effektiv produksjon har gitt større
utbud av fisk på markedene, som igjen har gitt lavere priser,
og som igjen har resultert i at flere selskap, deriblant Fjord Seafood
i dette tilfellet, har måttet restrukturert for på den
måten å sikre lønnsomheten og sikre
og opprettholde produksjon
i havet. En restrukturering har dessverre i
dette tilfellet medført en nedleggelse av lakseslakteriet
på Abelvær. Jeg registrerer med tilfredshet at
det er interessenter som nå ser på om det kan
videreføres aktivitet i anlegget, og det håper
jeg det skal være grunnlag for.

Jeg synes det er viktig å ta med at
det vi nå ser av strukturendringer i oppdrettsbransjen,
er en konsekvens av at det er en internasjonal næring,
en internasjonal utvikling og de internasjonale konkurransevilkår
som kan sikre arbeidsplassene ute i distriktene. Derfor er det ikke aktuelt
for Regjeringen å innføre særnorske
konsesjonsregler som legger føringer for hvor industrien
på land skal være etablert. Slike regler vil hindre
fleksibiliteten i industrien som har som oppgave å sikre
lønnsomhet. Vi vet at ulønnsomme arbeidsplasser
skaper traumer i mange bygder allerede. Derfor er det viktig å ta
med at en nedleggelse, som i dette tilfellet, ikke nødvendigvis
får konsekvenser  for  den  produksjonen  som  beslaglegger arealer
i havet. Men vi har også over lang tid sett en
utvikling hvor oppdrettsanleggene blir mer og mer automatisert,
og gir færre og færre arbeidsplasser. Det kan være en
utvikling som vi ikke liker, men det er en dyd av nødvendighet
hvis vi i det hele tatt skal opprettholde
en så viktig næring i Norge. Den må være
internasjonalt konkurransedyktig. Stor sysselsetting
er først og fremst knyttet til slakting, bearbeiding, osv., ikke
til havet. Det er ingen direkte kobling, slik spørsmålsstilleren
antyder.

 Jeg vil verken bygdene, fiskeværene eller
norsk fiskerinæring så vondt at vi skulle pålegge
dem særnorske reguleringer og belastninger som
gjør at de ikke blir konkurransedyktig. Det ville svekke
bedriftene og være til større skade
for bygdene enn det som vi nå ser. Vi må passe
på og akseptere at dette er en internasjonal næring
som må få internasjonale konkurransevilkår.
Ellers blir det verre i mange fiskevær og ikke bare
i Åbelvær. Det er det ene.

Ellers er jeg enig i at det er et ønske
at det skal legges opp til verdiskaping og sysselsetting
i de kommunene som avstår grunn på havets utmark, eller
den blå åker, som jeg bruker å kalle
det for. Det er gjennom den drift vi har på anleggene,
at vi har den sysselsettingen. Det er ikke slik, og det
har aldri vært slik, at man måtte ha
et lakseslakteri for i det hele tatt å få en
konsesjon og få utnytte arealet.

Det som virkelig er beklagelig, er at vi ikke
har en markedsadgang som gjør at vi kan viderebearbeide
i Norge. Det er flere i Danmark og Frankrike som bearbeider
norsk laks, enn i Norge.

 Jeg deler de gode ønsker som
det her gis uttrykk for, men samtidig sier representanten
at han er enig med Regjeringen i at vi ikke kan pålegge
bedriftene slike vilkår som kunne være ønskelige ut
fra en distriktspolitisk tilnærming. Nå må man
bestemme seg for om man vil pålegge
denne industrien konkurransevilkår som vil gjøre
at de ytterligere vil tape i internasjonal konkurranse,
og at flere bedrifter og flere bygdesamfunn lider nød.
Jeg er overbevist om at den politikken Regjeringen nå fører,
bidrar til sysselsetting og økt verdiskaping
langs kysten. Den politikken som man ber om nå, vil bety
ytterligere problemer, dessverre.

 For det første er jeg litt overrasket
over at dette kommer som en overraskelse gjennom et oppslag i Finnmark
Dagblad. Dette har jo vært diskutert i mange sammenhenger.

Det er ikke et entydig svar på om
skipsfart med farlig last skal gå lengst mulig ut fra kysten.
Utvidelsen av territorialfarvannet ved årsskiftet er et
viktig tiltak, og det gav oss det handlingsrommet som skulle til
for å få økt kontroll og regulering av
den økende trafikken. Seilingsleder er et av
flere tiltak som Regjeringen har iverksatt, slik det har vært
redegjort for ved mange anledninger her i Stortinget, og som vi
har fått positive tilbakemeldinger fra Stortinget om.

Kystdirektoratet har så med virkning
fra 1. januar 2004, som vi har sagt mange ganger i Stortinget, fastsatt ny
forskrift om påbudte seilingsleder i territorialfarvannet
for skipstrafikk som representerer en miljørisiko på strekningen mellom
Vardø og Nordkapp.

Forskriften fastsetter minimumsavstand fra
kysten for farlige og forurensende transporter. Det er selvfølgelig fritt
for fartøyene å gå lenger
ut enn denne minimumsavstanden.

Det er på strekningen Nordkapp–Vardø at
tankskipstrafikken til og fra Nordvest-Russland har seilt nærmest kysten
opp til nå. Det har derfor vært ansett som viktigst først å etablere
en minimumsseilingsavstand på denne strekningen.

Lenger vest og sydover har trafikken
erfaringsmessig seilt lenger ut fra kysten enn den strekningen som
jeg nevnte i sted. Vest av Lofoten og Vesterålen
og ved Stad går trafikken noe nærmere land, men
de fleste seiler utenfor territorialgrensen, dvs. lenger ut enn
12 nautiske mil utenfor grunnlinjen. Fra Røst og til Stad
seiler skipene erfaringsmessig godt utenfor territorialgrensen.

En eventuell etablering av påbudte
seilingsleder i territorialfarvannet for risikotransporter vest
og syd for Nordkapp på de strekningene hvor trafikken erfaringsmessig
kommer nærmest land, vil være et viktig element i
de vurderingene som Fiskeridepartementet og Kystverket arbeider
med når det gjelder innføring av seilingsleder.

Vi finner det imidlertid helt nødvendig å gjøre
en grundig jobb, som sikrer at vi iverksetter tiltak som gir en
god effekt, alle forhold tatt i betraktning.

Derfor tar vi sikte på når
vi legger fram stortingsmeldingen om oljevern i løpet av
2004, å komme tilbake til en nærmere vurdering
av disse spørsmålene, bl.a. knyttet til seilingsleder
i eller utenfor territorialfarvannet.

 Jeg er enig i at vi bør få lagt
fram den stortingsmeldingen så tidlig som mulig, men samtidig
er det omfattende og kompliserte problemstillinger, som Stortinget
og Regjeringen er enige om, som bør belyses der. Derfor
synes jeg det er viktig at vi bruker den tid som er nødvendig,
slik at vi får en kvalitativt god melding som legger et
løp for en framtidig oppskalering av tiltak, hvis det er
det vi kommer fram til. Her oppfatter jeg at vi er enige: Vi vil
gjerne ha det tidlig, men det skal samtidig være
kvalitet.

Så er det da slik at vi vurderer seilingsleder,
og noe av det vi har funnet nødvendig å vurdere
før en innføring i andre soner, er hvordan
vi skal oppveie dette med reaksjonstid, som har noe med hvor nær
vi er i forhold til strømforholdene, sannsynlig drivbane
for forurensning m.m. Dette er kompliserte problemstillinger
som jeg synes det er viktig at vi får bedømt før
vi fører trafikken videre. Vi har gjort et skikkelig arbeid
for det området der dette er innført. For øvrig
er beredskapen meget høy langsmed kysten på denne
trafikken, uavhengig av hvor farleder og grenser måtte
gå.

 Jeg tror det er for tidlig å ta en
evaluering av dette. Vi må konstatere
at rutinene og ressursene var til stede. Vi må konstatere
at ethvert oljeutslipp er et problem å håndtere.
Kvaliteten på oljen, strøm, vær, klimatiske
forhold spiller inn, og selvfølgelig hvor omfattende oljemengden
er. Så evalueringen tror jeg vi skal utsette. Jeg tror alle
parter er tjent med at vi tar evalueringen etter hvert,
og vi må se på hvordan de enkelte aktørene,
IUA-ene og Kystverkets beredskapsavdeling har fungert.

Men jeg har lyst til å si allerede
nå at jeg er imponert over den innsatsen som våre
folk i Kystverket har gjort i denne jobben, og også over alle
de andre som har vært engasjert i dette. Jeg
tror at vi skal la dem få lov til å fullføre
arbeidet, og så skal vi evaluere det.
Men den innsatsen som folk har gjort i et særdeles dramatisk
og tragisk tilfelle, er beundringsverdig.

