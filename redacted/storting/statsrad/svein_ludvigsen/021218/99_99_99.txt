 Jeg vil først understreke at jeg selvsagt
er opptatt av å opprettholde
en forsvarlig sikkerhet og beredskap langs norskekysten. Ikke
minst er det viktig at våre trafikksentraler og lostjenesten
fungerer tilfredsstillende.

Ved trafikksentralene utføres det både
trafikkledelse, som finansieres gjennom sikkerhetsgebyr for den
aktuelle trafikksentral, og losformidling, som finansieres gjennom
losgebyrene.

I revidert nasjonalbudsjett for i år
varslet Regjeringen at vi ville vurdere en sentralisering av lostjenesten.
Som et ledd i effektivisering og kostnadsreduksjon innen
lostjenesten, som Kystverket er intenst opptatt av, tar man sikte
på tidlig i 2003 å konsentrere
og utføre losformidlingen fra tre steder: Lødingen,
Kvitsøy og Horten. I praksis betyr dette at losformidlingen
som i dag utføres fra Kristiansund og Fedje, skal overføres
til Kvitsøy, og at losformidlingen i Kristiansand og Grenland
skal overføres til Horten. Arbeidsoppgaver knyttet til
losformidlingen ved trafikksentralene på Fedje og i Grenland
overføres dermed til andre steder.

I Nord-Norge har vi erfaring med at losformidlingen
i dag utføres fra Lødingen, som har ansvar for
losformidling for Kystverkets fjerde og femte distrikt, dvs. Nordland,
Troms og Finnmark. Dette fungerer meget bra og viser at teknologien
muliggjør at losformidlerne ikke nødvendigvis
må være lokalisert til det stedet losingen skal
foregå.

Jeg vil dermed understreke at det er losformidlingen og ikke
selve losstasjonen som skal flyttes fra Fedje til Kvitsøy,
dvs. at losene fortsatt vil være stasjonert på Fedje,
mens formidlingen av losoppdrag vil styres fra Kvitsøy.

Jeg legger videre til grunn at omleggingen
av losformidlingen ikke skal medføre et redusert
sikkerhetsnivå ved trafikksentralene. Trafikkovervåkingen
ivaretas av de ansatte ved trafikksentralene. Disse er åpne
24 timer i døgnet, og det er minst én trafikkleder
til stede. Dette vil ikke bli endret.

På de trafikksentraler hvor losformidlingen
nå blir flyttet til en annen enhet, vil Kystverket sikre
bemanningen slik at det alltid er minst to personer til stede ved
trafikksentralene. Inntil man eventuelt finner fram til
andre forsvarlige løsninger for ivaretakelsen
av trafikkledelsen, vil det ikke være
aktuelt å redusere bemanningen på trafikksentralene.
Omleggingen av losformidlingen skal således ikke føre
til redusert sikkerhet ved noen av trafikksentralene.
I så måte er mitt svar på spørrerens
spørsmål positivt.

 Jeg kan forsikre om at de tre trafikksentralene
som vi har i drift i dag, Horten, Brevik og Fedje, og den fjerde
som skal bli operativ fra 1. januar, Kvitsøy, vil ha en
bemanning som ivaretar det sikkerhetshensynet som både
representanten og statsråden er opptatt av. I tillegg vurderer
vi en femte trafikksentral i Nord-Norge. Oppgavene består
i, som det også blir beskrevet av representanten, å bidra
til en sikker og effektiv sjøtrafikk og å beskytte
det marine miljøet. Til det trengs det både
kvalitativt og antallsmessig en bemanning som vi helt klart kommer
til å ivareta. Det er ikke aktuelt å gjøre
endringer, med mindre man gjennom den teknologiske utvikling
skulle kunne ivareta sikkerheten på samme betryggende måte
som i dag, også i tiden framover.

 Da konstaterer jeg at vi har felles interesse
i å holde sikkerheten og beredskapen høy ved samtlige
trafikksentraler, inklusiv Fedje, og at den vil bli ivaretatt i
tiden framover, også med den endringen vi gjør
på formidlingen.

Dernest ønsker jeg stortingsrepresentanten,
og jeg inkluderer også de på Fedje,
en god jul og en sikker jul.





                

