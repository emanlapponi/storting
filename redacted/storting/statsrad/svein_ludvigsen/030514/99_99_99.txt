 Beslutningen om å flytte det eksisterende
oljeverndepotet fra Fedje til Florø er tatt på bakgrunn
av en helhetlig analyse av utstyrs- og personellbehovet
for den statlige oljevernberedskapen langs hele norskekysten.
Statens beredskap er dimensjonert for å ta hånd
om større utslipp i forbindelse med skipsulykker.

På bakgrunn av den analysen og en
omfattende høringsrunde ble det foreslått endringer
i depotstrukturen på Vestlandet. Forslaget omfattet nedlegging
av depotet på Fedje. Samtidig – og jeg understreker
samtidig – ble det foreslått å styrke
depotet som i dag er lokalisert i Bergen, og flytte det nordover
i leden hvor det finnes flere lokaliteter med tilfredsstillende
infrastruktur. Videre ble det foreslått å opprette
et nytt depot i Florø for å oppnå kortere
responstid nordover mot Stad, hvor beredskapsdekningen ikke
er tilfredsstillende i henhold til denne analysen.

Under høringsrunden kom det innsigelser
mot flytting av oljeverndepotet på Fedje fra lokalt og
regionalt hold, slik det blir pekt på. På den
bakgrunn ba Miljøverndepartementet SFT om å foreta
en ny vurdering av en flytting av oljeverndepotet fra Fedje til
Florø. Kystverket, som overtok SFTs ansvar for den statlige
oljevernberedskapen fra 1. januar i år, har i tråd
med dette gjennomført en særskilt beredskapsanalyse
for den ytre delen av Fensfjorden/Nord-Hordaland.

Selv uten å ta i bruk det statlige
beredskapsdepotet på Fedje, og uten at alle de øvrige
beredskapsressursene er fullt ut benyttet innenfor
de gitte krav til responstider, viser analysen at det er tilstrekkelige
ressurser til at målsettingene for oljevernberedskapen
i området nås. Det har sammenheng med at det både
på Sture og Mongstad er bygd opp en betydelig privat beredskap.
Denne kan raskt bli mobilisert ved en statlig aksjon også utenfor
bedriftenes primære geografiske ansvarsområde.
Kystverket har etablert avtaler konkret om dette.
Videre gjennomføres årlige øvelser basert
på samhandling mellom statlige, private og kommunale
ressurser under statlig ledelse i området, så man
vet at dette fungerer.

Samlet finnes det ca. 16 000 løpemeter
med lenser og 43 opptakere innenfor det området
vi snakker om. Materiellressurser setter dermed ikke begrensninger
på beredskapen i området.

Beslutningen om å flytte depotet på Fedje
må også ses i sammenheng med at det
statlige oljeverndepotet i Bergen vil bli forsterket og plassert
lenger ut i Hjeltefjorden. Disse to tiltakene vil bli koordinert
i tid. Dermed er det forsvarlig og riktig å foreta den
endringen som vi har varslet.

 Jeg er litt overrasket over at man til de grader
trekker denne tilleggsanalysen i tvil. Det er jo betydelig samsvar mellom
det som står i den opprinnelige analysen, og det som er
forsterket gjennom denne siste. Som jeg har redegjort for, og som
i annen sammenheng vil være velkjent, er altså den
materielle mengde som finnes i regionen, av et slikt omfang, når
vi ser på det private, det kommunale og det statlige utstyret, at
situasjonen vurderes som tilfredsstillende og forsvarlig innenfor
denne regionen.

Det er grunn til å understreke at
Fiskeridepartementet, som har det overordnede ansvaret for en tilfredsstillende oljevernberedskap,
har gått dypt inn i dette. Og vi mener at det
er forsvarlig. Konsekvensene av et stort akutt oljeutslipp
vil selvfølgelig kunne bli omfattende hvis og når en
eventuell hendelse skjer. Beredskapen må derfor være på et
akseptabelt nivå langs hele kysten.
Og sett på bakgrunn av de betydelige sikkerhetstiltakene
som er etablert knyttet til innseilingen ved Sture og
Mongstad, og den betydelige private og offentlige beredskapen som også er
bygd opp i området, så finner jeg det fullt ut
forsvarlig at oljeverndepotet på Fedje flyttes til Florø.

 Jeg tror det er viktig at vi i de vurderingene
som nå gjøres, holder fast på at det
er den samlede beredskap som må ses på i denne
sammenhengen. Jeg får følelsen av at man nå i
beskrivelsen av risikoen knytter den ensidig opp til om man har
en tilstedeværelse på Fedje eller ikke.
Det blir på en måte feil. Jeg understreker
det jeg har sagt tidligere, at man ikke kan se på flyttingen
av depotet fra Fedje til Florø ensidig, for vi gjør
noe annet samtidig: Vi flytter nemlig det depotet som ligger i Bergen
sentrum, lenger ut i skipsleden. Man kompenserer på den
måten for den reduserte mengde utstyr på Fedje,
og totalen blir bedre. Summen av det private, det statlige og det
kommunale ustyret gjør at det er kompensert på en
meget tilfredsstillende måte, særlig når man
flytter fra Fedje. Men jeg understreker at vi må se flyttingen
ut av Bergen i sammenheng med flyttingen fra Fedje til Florø.





                

 La meg først si at jeg ikke
går helt god for de tallene som spørreren refererer til.
De data som departementet har, viser at det i perioden fra
1998 til 2002 ble åpnet 19 konkurser innen hvitfisksektoren
i de tre nordligste fylkene.

Men uansett er avskallingen betydelig, og jeg
erkjenner selvsagt at utviklingen er en stor utfordring, både
for fiskerinæringen og for bosetting og annen aktivitet
langs kysten. Det som er hovedutfordringen, er at næringen
sliter med mangel på lønnsomhet, og det er en
vesentlig forutsetning at vi bedrer lønnsomheten for at
vi skal få levedyktige kystsamfunn. Som politikere må vi
legge til rette for en lønnsom næringsvirksomhet,
dvs. lage rammevilkår som gjør det mulig
for næringslivet, i dette tilfellet fiskerinæringen – over
tid – å drive lønnsom produksjon. Det
har vært forsømt av tidligere regjeringer, som
mer har lagt vekt på å bruke fiskeripolitikken
som et distriktspolitisk virkemiddel i stedet for å innse
at det skal være en distriktsnæring.

Norsk fiskeindustri har en stor kostnadsutfordring
i forhold til de fleste konkurrentland. Det møter Regjeringen
med en politikk som har brakt renten ned, og som har brakt kronekursen
ned, slik at konkurranseevnen styrkes. Dernest har Regjeringen for å bedre
rammevilkårene på både kort
og lang sikt gjennomført politiske tiltak i form av lavere
skatter og avgifter, og vi har varslet at vi vil videreføre
ordningen med differensiert arbeidsgiveravgift, noe som vil være
viktig for fiskeindustrien i Nord-Norge og i store deler av landet
for øvrig.

Vi har også satt inn virkemidler
i form av reguleringer av fisket, slik at vi skal forsyne fiskeindustrien, ikke minst
i Nord-Norge, mer året rundt. For det er en stor utfordring
at sesongfiskeriene i dag er et hinder for lønnsomme arbeidsplasser
og helårige arbeidsplasser som tiltrekker seg ungdommen.
Vi ser en svikt i rekrutteringen både til industrien
og til kystflåten, som vi må gjøre noe med.

Vi har tatt tak i leveringsvilkårene
som trålerne har, og erkjenner at de historiske forpliktelser
knyttet til de enkelte bearbeidingsindustrianleggene i Nord-Norge
skal videreføres. Men samtidig erkjenner vi at i de tilfellene hvor
industrien ikke er interessert
i å kjøpe, skal vi sikre at regionen får
nyte godt av råstoffet og at vi på den måten
sikrer industri i en region. For det verste
som nå kan skje, er at man bare får
en avvikling som gjør at store regioner ikke
har industri. Det var årsaken til at jeg stod imot presset
fra ulike partier i dette huset om å ta
all torsken i lofotfisket, hvilket hadde gjort at fiskeindustrien
i Finnmark hadde fått mindre råstoff
utover høsten. Så det er en del av tiltakene.

Vi har også satt i verk
tiltak når det gjelder å øke teknologigraden
i fiskeindustrien. Vi må erkjenne at det er vanskelig å få lønnsomhet
med høye arbeidskostnader – som det
nå er – det må i større grad
teknologi inn i fiskeindustrien. Jeg har tatt initiativ
til at vi i løpet av juni skal ha et møte mellom
forskningsinstitusjoner, industrien og politikerne, altså departementet,
for på den måten å se på om
vi skal kanalisere forskningsmidler og andre midler inn
for å bedre teknologien
og øke teknologigraden.

 Det var det jeg forsøkte å svare
på, for nøkkelordet i dette er lønnsomhet.
Vi berger ikke industrien ved å sikre likviditet
når mangel på lønnsomhet er hovedproblemet.
Jeg minner om at det forslaget som kom fra Arbeiderpartiet, tydelig
sa at det skulle ikke være konkurransevridende.

Det er en misforståelse å tro
at lønnsomheten øker ved å tilføre
likviditet. Det er riktig at det i filetindustrien begynner å bli
relativt få anlegg igjen langs kysten, ikke bare
i Finnmark. Norway Seafoods er et eksempel på at man
lykkes. Der har man sikret helårig drift gjennom å disponere
trålerne. Man har sikret det ved å ta i bruk mer teknologi
og på den måten redusere kostnadene. Vi har fra
Regjeringens side bidratt i betydelig grad ved å bringe
renten og kronekursen ned. I tillegg er det slik at det å tro
at vi kan løse problemene ved å sprøyte
inn statlig kapital, ikke er riktig. Jeg skal gi et eksempel
som illustrerer det:

I Tromsø sa Alfon Kræmer
i sin tid, og han hadde helt rett: Hvis vi nå lar konkurrentene mine
refinansiere flere ganger
og få gratis likviditetslån, går
jeg også konkurs. Det er denne konkurransevridningen
som vil være konsekvensen av Arbeiderpartiets forslag,
og da ville det bli enda færre anlegg i Finnmark.

 Det siste handler jo om at man ikke
vil høre. Man vil ikke høre
på svarene, for svarene har jeg gitt her, og svarene har
jeg gitt i andre sammenhenger. Man vil kanskje bare
høre de svarene man har bestemt seg for på forhånd,
som ensidig går på at man skal subsidiere
enkelte bedrifter, som igjen vil ha som konsekvens at de andre
blir svekket. Man kan altså forklare så mye man
vil, at likviditet bedrer lønnsomheten,
men det gjør ikke det. Man må ta noen
grunnleggende grep som sikrer lønnsomheten.

Jeg skal gi ett eksempel
på at dette med likviditeten ikke var et problem
i vinter. Da forslaget lå her, truet Arbeiderpartiet
med at kjøpet ville bryte sammen. Nei, problemet
i vinter var at det var et kappkjøp av fisk som gjorde
at kvaliteten gikk ned, som igjen gjorde at mer fisk ble ført
ut av landet ubearbeidet. Og det er slike grep vi må være
villig til å ta, og ikke ensidig tenke 1970-tallsløsninger
om å sprøyte mer offentlig kapital inn i næringen,
for lønnsomhet og likviditet
er ikke det samme. Men det blir dårlig likviditet
av dårlig lønnsomhet, og jeg inviterer Arbeiderpartiet
med på å ta grunnleggende grep i fiskerinæringen.





                

 Problematikken knyttet til utnyttelse av fiskeressursene
generelt og torsken spesielt dreier seg egentlig
om to problemstillinger – ikke bare én.
Den første problemstillingen er knyttet til utkast av fisk,
mens den andre problemstillingen dreier seg
om i hvor stor grad man utnytter råstoffet etter
at fisken er landet.

Utkast av fisk representerer en alvorlig form
for ressurssløsing. Utkast er ikke etisk forsvarlig
lenger, og er selvfølgelig noe som i størst mulig
grad må og skal unngås. Allerede for 15 år
siden innførte vi derfor i Norge utkastforbud
for torsk og hyse i norsk økonomisk sone, og innen
fem år var alle de viktigste
kommersielle artene vi fisker på, underlagt et tilsvarende
forbud.

I tillegg har vi etter hvert utviklet
ganske omfattende tiltak som i størst mulig grad
skal hindre at fiskerne tar opp fisk som de ikke
ser seg tjent med å beholde. Disse virkemidlene består
bl.a. i minstemåls- og maskeviddebestemmelser for redskapen,
samt stenging av fiskefelt med for stor innblanding av fisk under
minstemål. Dessuten har det i en årrekke
vært satset betydelig på utvikling av redskapsteknologi,
bl.a. med det formål å sikre en bedre
seleksjon. På disse områdene er Norge
faktisk blant de aller fremste i verden, og vi bruker betydelige ressurser
på å inspirere andre land til å benytte
seg av de samme teknologiske løsningene og innta de samme
holdningene.

Sist, men ikke minst, forsøker
vi å forhindre utkast gjennom Kystvaktens inspeksjoner
ute på fiskefeltene. Jeg kan derfor forsikre om at vi tar
det forholdet som tas opp her, på en svært alvorlig
måte, og at alle former for ulovlig utkast av
fisk som blir avdekket, blir slått hardt ned på,
for det er en form for miljøkriminalitet som ikke er
akseptabel.

Når det så gjelder Russland,
har de hatt et tilsvarende utkastforbud for torsk og andre
viktige kommersielle arter i sin økonomiske sone
omtrent i like lang tid som vi har hatt det i Norge. Og
akkurat som det er norske kontrollmyndigheter som håndhever
regelverket i norsk fiskerijurisdiksjonsområde,
er det russiske kontrollmyndigheter som håndhever regelverket
i russisk økonomisk sone. Norge har derfor egentlig
ingen mulighet til å påvirke graden av utkast
i russisk økonomisk sone direkte, utover at det
er en problemstilling som drøftes i Det permanente utvalg
for forvaltnings- og kontrollspørsmål under Den blandete
norsk-russiske fiskerikommisjon. Dette er et tema nær
sagt ved enhver anledning.

President, hvis jeg bare kan få tid
til å touche den andre problemstillingen som
jeg reiste, vil jeg si at utnyttelse av råstoffet etter
at fisken er landet, er noe som vi også er særdeles
opptatt av. Jeg har arvet fra en tidligere regjering som ikke
er fremmed for spørreren, departementets visjon «Verdier
fra havet – Norges framtid». Det ligger nettopp
innenfor det området som det her spørres
om, det å utnytte ressursene på en fullverdig
måte, og det er ikke å sløse
med ressursene i form av utkast.

 Spørreren sier at det er fokusering
på konkurser. Det er et faktum at næringen har
problemer. Men jeg skulle håpe at vi også i
denne sal kunne være med på å løfte
fram de muligheter som er innenfor norsk fiskerinæring.
For hver gang alle i denne sal er opptatt av bare
elendighetsbeskrivelser, forsterker vi det. Derfor synes jeg det
er veldig positivt at et problemområde
som dette blir reist.

Når det gjelder Russlands håndtering
av dette, er vår innflytelse begrenset til den dialog
vi har i Den norsk-russiske fiskerikommisjon, hvor utkast er et tema
fra tid til annen. Vi kan ikke gå inn og kontrollere
i russisk sone, like lite som norske
fiskere ville sette pris på at russerne foretok kontroll
av denne type i norsk sone.

Når det gjelder maskevidde, er det
selvfølgelig opp til oss å endre det
på norsk side. Men det er ikke en aktuell problemstilling,
for det som beskrives her, er ikke en norsk problemstilling. Etter
mitt skjønn har vi en kontroll på dette fra norsk side
som er tilfredsstillende. De store utfordringene er jo å utnytte
100 pst. av fisken. I dag er det slik at vi kaster store
deler eller ikke utnytter såkalte biprodukter
på en fullverdig måte. Her ligger et enormt utviklingspotensial.
Og med den tilnærming spørreren har, ser jeg at
vi har mye å utrette i fellesskap.

 Jeg håper det er forståelse
for at hvis jeg skal redegjøre for mine ambisjoner
på dette området i løpet av det ene minuttet
jeg har, får jeg kort tid, for jeg har større
ambisjoner enn som så.

Jeg er ikke enig i den beskrivelsen
at vi nærmest skulle være en sinke både
når det gjelder redskapsteknologi og når det gjelder
utnyttelse av biproduktene. Der er vi langt fremme. Fra Regjeringens side
har vi satt inn betydelige ressurser på forskningsbiten,
akkurat som også næringen gjør,
for å utnytte bifangst og såkalte avfallsprodukter.
Men det må ikke blandes med utkastet. Utkastproblematikken
er knyttet til å fiske undermålsfisk, ulovlig
fisk, eller fisk som ikke blir utnyttbar. Det
er to problemstillinger som vi må holde atskilt. Men vi
må nok samtidig erkjenne at fra norsk side er
det gjennom dialog og utveksling av synspunkter og kunnskaper
vi kan påvirke russerne. Norske fiskere og norske
myndigheter ville nok ikke sette pris på at russiske
myndigheter skulle foreta denne kontrollen som det tillegges nasjonale
myndigheter å gjøre. Men vi har en offensiv holdning.
Jeg skal møte den nye russiske fiskeriministeren
i Canada hvis Stortinget tillater det i forhold til noen
debatter som skal gå, og jeg håper at vi skal
få en god dialog på politisk nivå også i
framtiden, slik mine forgjengere har hatt med forgjengerne
i Russland.

