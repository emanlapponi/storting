 Forskriftene som har regulert adgangen til å delta
i fisket etter torsk i gruppe I, har stilt et krav om
tidligere aktivitet for å få delta. Kravet har
med hensikt vært satt lavt, og har de siste årene vært
at man må ha fisket 15 pst. av kvoten på torsk
i ett av de to foregående årene for å få adgang året
etter. Kravet til aktivitet er således satt meget lavt,
i henhold til de kvoter som mange mener er lave. Likevel
har forskriftene hatt en adgang til å gi dispensasjon fra
aktivitetskravet i visse tilfeller, bl.a. ved sykdom. Denne adgangen
har vært oppstilt nettopp for å ta høyde
for at enkelte kunne komme i en situasjon hvor de ikke
klarte å oppfylle kravet. På grunn av at kravet
til aktivitet har vært satt lavt, har imidlertid dispensasjonsadgangen
blitt praktisert strengt.

De som ikke har oppfylt kravet på grunn
av sykdom, har normalt måttet vise til sykmelding
som har vært av en slik varighet at det har fratatt dem
muligheten til å oppfylle kravet om å ha fisket
et visst kvantum i ett av de to foregående årene.

I den senere tid har vi lagt om praksis og
lempet noe på kravet om at det må foreligge en
konkret sykmelding. Vi har lagt til grunn at legeerklæring
i spesielle tilfeller kan være tilstrekkelig
dokumentasjon på sykdom. Det må understrekes at
sakene vedrørende dispensasjon fra aktivitetskravet på grunn
av sykdom er kompliserte og har ofte en meget sammensatt
problematikk. Det vil derfor være vanskelig å sammenligne
sakene med hverandre, som representanten Arnesen viser
til med henvisning til presseoppslag i den senere tid.

Ved behandlingen av disse sakene blir det foretatt
en konkret og skjønnsmessig vurdering i hvert
enkelt tilfelle, for å avgjøre om vilkårene
for dispensasjon anses oppfylt. Dersom det er sannsynlig at sykdom
har forhindret oppfylling av aktivitetskravet, har det
gitt grunnlag for dispensasjon.

Til orientering kan jeg også opplyse
at jeg fra og med 2002 har fjernet kravet om at man må vise
til tidligere aktivitet for å delta i torskefisket. Dette
vil bl.a. ha som konsekvens – og det er det representanten
Arnesen spør om – at man for fremtiden ikke
vil få slike saker som det det blir vist til i spørsmålet
fra representanten Arnesen.

 Den beskrivelsen av konsekvensene av at folk
blir syke av å drive et hardt yrke som
fiskeryrket, som representanten Arnesen gav, er jeg enig i.

Når det så gjelder den konkrete
saken, at noen har mistet muligheten til å fortsette
i yrket og har mistet rettigheter på grunn av sykdom, har
praksis vært at man måtte kunne forelegge en sykmelding
som sannsynliggjorde det. Jeg har, nettopp med henblikk
på en imøtekommelse i tråd med det som
representanten Arnesen ønsker, endret regelverket etter
at jeg kom i departementet.

Samtidig har jeg registrert
de utsagn og de saker som har vært presentert i media.
Jeg kjenner til at Sivilombudsmannen har behandlet enkeltsaker etter
klage, og at Sivilombudsmannens konklusjon i én sak har
vært at de ikke har funnet holdepunkter for at
departementet på rettslig grunnlag kan kritiseres for avslaget
på dispensasjon, og at departementet synes å ha
foretatt en forsvarlig vurdering av sakens opplysninger i forhold
til forskriftsbestemmelsene som gjaldt på det tidspunktet.

 Jeg ser fristelsen til, både for
en statsråd og for andre, i mange saker å kunne
foreta en omkamp i forhold til de beslutninger som er fattet enten
av den politiske ledelsen som har vært i et departement
tidligere, eller beslutninger som er fattet i et direktorat
og fattet etter beste skjønn og ut
fra det regelverket man har hatt.

Jeg har tatt konsekvensen av at jeg følte
behov for å endre regelverket, og det gjelder
for de sakene som oppstår nå. Jeg støtter
meg også til de saker jeg har gått inn
i, og jeg refererte til en konkret sak hvor Sivilombudsmannen
har vært inne og foretatt sin vurdering av den
beslutning som ble fattet i sin tid, i 1999, i departementet, og
at de ikke kritiserer den, men sier at den er
foretatt etter et skjønn som er forankret
i regelverket. På det grunnlaget har jeg forholdt meg til
det.





                

 Som stortingsrepresentant
Elvik viser til, er det ikke mer enn ca. 14 dager siden virksomheten
på Myre gikk konkurs. Det tar gjerne – det viser
all erfaring – noe tid for å få nye eiere
til å overta virksomhet eller bestemme
hva annet som kan gjøres framover. Det betyr likevel ikke
at vi ikke fra departementets side er årvåkne.
Jeg har allerede hatt et møte med representanter
for Øksnes kommune og for Nordland fylkeskommune og et annet møte
med representanter for Nordic Sea Holding AS. Det er fremdeles uklart hva
som vil skje. All erfaring viser også at det ikke
er unaturlig etter to uker.

Erververstillatelse og konsesjon
for de to trålerne ble gitt til de nåværende
eierne, Nordic Sea Holding AS, for at trålerne skulle sikre
råstoff til anlegg i Øksnes. Inntil det skjer
en avklaring om en eventuell ny drift av fiskerivirksomheten
på Myre, vil leveringsforpliktelsene for trålerne
stå ved lag.

Jeg vil også gjøre
oppmerksom på at Nordic Sea Holding ikke har
søkt om dispensasjon fra leveringsbetingelsene, slik som
stortingsrepresentant
Åsa Elvik påstår. I så måte
bygger spørsmålet på sviktende forutsetninger. Nordic
Sea Holding har i møte med meg derimot gjort det
klart at de vil oppfylle leveringsforpliktelsene for de to trålerne.
Når det gjelder fremtidig drift ved Myre Fiskeindustri,
er det også grunn til å minne om at
direktoratets undersøkelser viser at omfattende utbedringer
må til for at virksomheten skal oppfylle gjeldende krav
til hygiene og trygg mat.

I den sammenheng kunne det kanskje være
grunn til å si at generelt kan jeg opplyse
at driftsgrunnlag som er fundamentert på dispensasjon fra
gjeldende forskrifter, vil være tidsavgrenset,
vil være kortvarig og vil være
tuftet på en grundig undersøkelse i hver enkelt
sak, hvilket også er gjort i denne saken og som
ligger til grunn for at selskapet fant å melde oppbud.
Men det er viktig å ha dette klart for seg, fordi vi skal
sikre produksjon av matvarer under hygieniske, betryggende forhold,
og for ikke å gi konkurransemessige fordeler
til virksomheter som ikke fyller kravene i forskriftene,
sammenlignet med virksomheter som har investert for å imøtekomme
gjeldende krav.

Jeg vil her vise til innskjerping
av regelverket for hygiene
og kvalitet ved produksjon av mat for det internasjonale
markedet. Vi mener alvor, dette har vi innskjerpet, og
reglene i EØS-avtalen er tuftet på internasjonale standarder,
og det åpner ikke for dispensasjon uten i helt spesielle
tilfeller.

Men når det gjelder trålerne,
bygger altså spørsmålet på sviktende
grunnlag. Selskapet har ikke søkt om dispensasjon,
slik det blir hevdet.

 Jeg må med respekt si at jeg er overrasket
over at representanten Elvik her opplyser at hun er kjent med at
det som hevdes i spørsmålet, og som ligger til
grunn for spørsmålsstillingen, er feil. Jeg er
overrasket over at spørsmålet opprettholdes, for det
er med på å bidra til uro i lokalsamfunnet. Jeg
blir en smule oppgitt over at man bidrar til å skape usikkerhet
i et lokalsamfunn som Myre, gjennom å stille spørsmål som
representanten her vedstår seg at hun er kjent med er stilt
på sviktende grunnlag.

Jeg holder fast på at leveringsbetingelsene ikke
er brutt. Selskapet har i møte med meg senest
i går gjort det helt klart at de ønsker å opprettholde
leveringsbetingelsene. Det gir da ikke noe annet grunnlag
for meg enn å registrere
det. Jeg har innskjerpet i møte med kommunen, fylkeskommunen
og selskapet så vel som offentlig i media at vi ikke
har noen planer om å svekke leveringsforpliktelsene
for disse to trålerne.

 Ja, jeg er bekymret i ethvert tilfelle hvor
en hjørnesteinsbedrift går over ende
og får problemer. Men både selskapet
og andre aktører forsikrer om at man arbeider
intenst med å avklare situasjonen. Det er meget kort tid
siden dette skjedde, og det er rimelig at partene får en
tid til å områ seg når situasjonen ble
som den ble, og som ble utløst av at vi vil ha matvareproduksjon
under trygge vilkår. Men ved å holde fast på spørsmålet
slik det er utformet, bygger det fullt og helt på den forutsetning
at det er søkt om dispensasjon fra leveringsforpliktelsene.
Jeg ønsker å understreke meget sterkt
at fra min side som forvalter denne delen av virksomheten, nemlig
leveringsforpliktelsene, er det ingen grunn til å reise
tvil. Jeg har uttalt både offentlig og overfor
kommunale og fylkeskommunale myndigheter og aktørene at
det ikke er aktuelt å svekke den. Da føler
jeg at de som forsøker å tegne et bilde av at
det er usikkerhet rundt det, bidrar til å skape ytterligere
usikkerhet i lokalsamfunnet, og det synes jeg lokalsamfunnet skulle være spart
for. Jeg håper derfor at vi for ettertiden kan være enige
om at spørsmål i spørretimen til fiskeriministeren skal
bygge på realiteter og ikke på en situasjon
som er feil.





                

