 Utviklingen av norsk skjellnæring
påvirkes av en rekke faktorer, samtidig som det er forskjellige
lokale forutsetninger for oppdrett av skjell langs kysten vår.
Det er behov for å se på de forskjellige tiltakene
for å utvikle næringen i sammenheng. Noen
av problemstillingene som må søkes løst
i tiden framover, er av forsknings- og utviklingsmessig karakter,
deriblant forskjellige problemstillinger relatert til framveksten
av giftige alger.

Som ett tiltak for å klarlegge muligheter
for kontrollert avgiftning av blåskjell ble det i 2001
satt i gang et forprosjekt i Sognefjorden. Prosjektet har bl.a.
gått ut på å prøve ut praktiske
metoder for avgiftning gjennom lokalitetsforbedring, ved å hente
opp rent og næringsrikt dypvann som kan stimulere til mer
vekst av giftfrie kiselalger, på bekostning av de giftige
algene. Forsøket er gjennomført i Arnafjord i
Vik kommune, og kostnadsrammen var 2 mill. kr. Fiskeridepartementet,
Landbruksdepartementet og Kommunal- og regionaldepartementet gikk
sammen om å finansiere prosjektet.
Jeg har selv blitt presentert resultatene, og jeg er enig med spørreren
i at her er det store muligheter for å utvikle næring
når det gjelder skjell.

Prosjektet som vi snakker om, er senere blitt
bygd ut og vil fortsette i 2003. Det ekstra forsøket
tar sikte på å modifisere ferskvannsutslippet
til Jostedal kraftverk i Luster kommune, slik at mer av det næringsrike
dypvannet blir ført opp til overflaten, noe jeg også nevnte
i sted. Det ekstra forsøket i Luster er for øvrig
en samfinansiering mellom Fiskeridepartementet, Fiskeri-
og havbruksnæringens forskningsfond, Statkraft, Luster
kommune og Vik kommune.

De foreløpige resultatene gir grunn
til optimisme, og det er nå søkt om tilskudd til
en videreføring av prosjektet. Omfanget av prosjektet sammen
med hvor langt en er kommet i avklaringen av ulike problemstillinger,
tilsier imidlertid – etter mitt skjønn – at
prosjektet vurderes i en større sammenheng gjennom det
ordinære virkemiddelapparatet. Med det store samlede marine
utviklingsbehovet som er der, vil det være viktig å vurdere
hvor og hvordan offentlige midler kan føre til
mest utvikling. I et land som Norge, med så varierte og gode
forutsetninger for utvikling av en mangfoldig akvakultur – herunder også skjell – er
det bl.a. regningssvarende å lokalisere spesifikke utviklingstiltak
til steder hvor terskelen for gjennombrudd på området
vil være lavest. Det er altså også et
lokaliseringsspørsmål.

Det ordinære virkemiddelapparatet
er etter mitt skjønn godt skodd for slike vurderinger.
Blant annet gjennom eksisterende programmer i Norges forskningsråd,
og særlig gjennom de brukerstyrte programmene, kan næringen
og forskningsmiljøene sammen bli enige om hvor skoen trykker,
og hvor innsatsen bør settes inn. Fiskeridepartementets
rolle vil være å bistå med
føringer av mer overordnet karakter.

Jeg ser positivt på en videreføring
for å avklare de problemstillinger som så langt
er tydeliggjort.

 Vi kan vel være enige om
at det har vært mange festtaler, og det har vært
all mulig grunn til å holde festtaler for marin sektor,
for potensialet er stort. Samtidig må vi erkjenne at når
det gjelder skjell, har gjennombruddet latt vente på seg.
Det er nok fordi giftige alger er en begrensende faktor og et problem
som vi ennå ikke har løst
i tilfredsstillende grad.

De undersøkelsene og det banebrytende
prosjektet som spørreren refererer til i Lusterfjorden,
er nok et slikt steg som kan føre oss videre.
Derfor har Fiskeridepartementet vært med og finansiert
det som har vært gjort, i en samfinansiering, og vi gir
verbal støtte til å videreføre det. Men
vi synes at vi nå er kommet så langt med de relativt
små midlene vi har i Fiskeridepartementet til å stimulere
enkeltprosjekter, at dette må løftes inn i det
ordinære virkemiddelapparatet.

I tillegg er det slik at vi fra Regjeringens side
i løpet av våren kommer tilbake til en total gjennomgang
av virkemiddelapparatet, hvor innovasjon skal være
en av de viktigste kriteriene. Og nå snakker
vi om innovasjon til de grader for å utløse et
verdiskapingspotensial. Så jeg er positiv, men, som sagt,
jeg henviser dette prosjektet inn i de ordinære finansieringskanalene.

 Dette er offensivt, og både
foregående statsråder og jeg har i 2001, 2002
og 2003 bidratt til å finansiere dette
enkeltprosjektet. Fra min side er det nettopp
en offensiv holdning at vi nå løfter prosjektet
inn i en større sammenheng, ser til at fiskerinæringens
eget forskningsfond kommer med inngrep, at Norges forskningsråd
kommer med inngrep, og at de brukerstyrte programmene trer inn,
slik at næringen og forskningsmiljøene løfter
dette enda høyere opp på dagsordenen.

Fra min side er det så avgjort
en offensiv holdning til dette. Men vi må ikke
undervurdere at her har vi altså en del biologiske problemstillinger
som vi fortsatt anser som uløste. Derfor tror jeg det må legges
inn tyngre virkemidler enn de som er lagt inn til nå.





                

