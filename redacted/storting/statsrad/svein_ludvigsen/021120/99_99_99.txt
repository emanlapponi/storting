 Jeg forutsetter at spørsmålet dreier
seg om det planlagte nettverket av marine verneområder
langs kysten. Det er nemlig igangsatt et arbeid med å opprette
en såkalt nasjonal marin verneplan. Planen
har som hensikt å sikre et utvalg av representative, særegne,
sårbare eller truede marine undersjøiske
naturtyper og naturverdier for fremtiden.

I den forbindelse er det nedsatt et rådgivende
utvalg som skal lage et forslag til marin verneplan, hvor både næringen
og forvaltningen er representert. For eksempel er
både Fiskarlaget og FHL havbruk representert i utvalget,
i tillegg til Fiskeridirektoratet. Disse er med i utvalget nettopp
for – slik representanten Bastesen spør om – å trygge
næringens interesser under planleggingen
av og i beslutningsprosessen i arbeidet med marin verneplan.

Det foreligger i dag en «bruttoliste»,
som er et første forslag til hvilke områder
som kan eller bør 

vurderes

 inngå i
en fremtidig marin verneplan. Hvilke områder som til slutt
vil bli tatt med, og hvor mange, er det derfor altfor tidlig å si
noe om, også når det gjelder det området som
det ble vist til. Det er imidlertid ikke sannsynlig at alle
verneområdene på denne såkalte bruttolisten
vil bli tatt med i den endelige marine verneplan.

Utvalget som jeg omtalte i sted, vil overlevere
sitt forslag til marin verneplan i februar 2003. Myndighetene
vil deretter utarbeide et forslag til verneplan som skal nærmere
utredes og sendes ut på en bred offentlig høring.
Da får også fiskeriinteressene og andre
interesser en ny anledning til å mene
noe om det. Den endelige verneplanen planlegges fastsatt av Miljøverndepartementet
i samarbeid og i samråd med Olje- og
energidepartementet og Fiskeridepartementet. Det kan tidligst skje
i 2004. Dermed er det en relativt lang prosess foran oss som gir mange
muligheter også for fiskerinteressene til å komme i
inngrep.

Jeg syns også, i likhet med spørreren,
at det er viktig med gode og brede prosesser, slik at
organisasjonene og aktørene i fiskerinæringen
får anledning til å være med og
gi sitt syn til kjenne før den endelige beslutningen fattes.

 Nå skal jeg selvfølgelig la være å enkeltsaksbehandle
disse konkrete forslagene, for det ville være
urett i forhold til den prosessen som går, og urett i forhold
til fiskerne og andre interesser som er
knyttet til dette, og som skal gi sitt besyv med. De er med i et
utvalg, og når Regjeringen har bedt dem om å være
med i et utvalg, syns jeg det er rimelig at vi både i storting
og regjering avventer det arbeid som der skjer, og at vi ikke
er med på å presse fram beslutninger før
tiden.

Når det gjelder lovverket, vil det
bli ivaretatt på en skikkelig måte. Men jeg viser
til at da Regjeringen i sin tid grep inn og sikret korallrev på f.eks.
Selligrunnen ute i Trondheimsfjorden, var det i henhold til naturvernloven.
Og det er et annet tilfelle som vi har til behandling, nemlig det
store korallrevet utenfor Røst, som kanskje er verdens
største felt av typen Lophelia, som det er viktig å verne.
Det er ikke noe fiske som foregår der,
men det er fiske rundt om. Jeg har oppfattet at fiskerne også er
interessert i at vi skal verne slike
områder, slik at de ikke blir ødelagt.

 Når jeg viste til naturvernloven,
var det under klar henvisning til det som har vært gjort,
og det vi planlegger å gjøre i forhold til korallrev,
som både i større og mindre
grad er vernet, og som i større og mindre grad
skal vernes.

Når det gjelder marin verneplan, vil
jeg bare understreke det jeg sa i mitt første
svar: Det pågår nå et forberedende arbeid.
Vi kan tidligst i 2004 iverksette tiltak, som
Miljøverndepartementet, enten det nå er alene eller
i samarbeid med andre departementer,
utarbeider. Det vil i tilbørlig grad bli tatt hensyn til
det gjeldende lovvern. Og skulle man ha behov for ytterligere avklaringer,
vil selvfølgelig Stortinget bli kontaktet og rådspurt
i den grad det skulle være uklarhet knyttet til
lovverket.

