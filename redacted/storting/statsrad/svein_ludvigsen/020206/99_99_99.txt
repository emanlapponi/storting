 Norsk laksenærings markedsadgang til
EU er av stor betydning for Norge, og det opptar Regjeringen i meget
høy grad. Jeg vil i det følgende redegjøre
for Regjeringens arbeid med å finne fram til gode
løsninger for Norge og for norske lakseeksportører.

Lakseavtalen fungerte lenge godt, men den senere
tids utvikling i laksemarkedet har illustrert
avtalens begrensninger. På bakgrunn av at norske
eksportører utover høsten hadde vansker med å omsette
laks i tråd med avtalen, anmodet norske myndigheter,
i samråd med næringsorganisasjonene, kommisjonen
om en reduksjon og midlertidig suspensjon
av minsteprisen i avtalen. På kommisjonens anmodning overleverte
norske myndigheter også nødvendig
dokumentasjon for at slike endringer skulle kunne gjennomføres.

Vi har mottatt signaler om at kommisjonen vil
komme oss i møte ved å suspendere minsteprisbestemmelsen
i en overgangsperiode, inntil en langsiktig løsning er
funnet. Imidlertid ser kommisjonen for seg å innføre
en straffetoll på om lag 14 pst. på norsk
laks i denne overgangsperioden. Det vil trolig også bli
innledet en undersøkelse med henblikk på å vurdere
om forholdene som ligger til grunn for lakseavtalen, er endret.

EU-kommisjonen har invitert representanter
fra det norske embetsverket og laksenæringen
til møte i Brussel i dag. En vil da fra kommisjonens side
redegjøre nærmere for hvorledes en ser for seg
en kortsiktig løsning. Samtidig får en fra norsk side
anledning til å presentere alternative muligheter både
for en kortsiktig og en langsiktig løsning.

Regjeringen er i dialog med kommisjonen
med sikte på å unngå at det etableres
straffetoll på norsk eksport til EU. Jeg hadde
senest mandag konstruktive møter med handelskommissær
Pascal Lamy og fiskerikommissær Franz Fischler for å fremføre
norske synspunkter i saken. Det kan imidlertid synes som
om mulighetene for å unngå straffetoll på kort
sikt er begrensede.

Det er svært viktig å etablere
løsninger etter at lakseavtalen utløper
sommeren 2002. Flere løsningsalternativer er aktuelle,
og norske myndigheter har, igjen i tett dialog
med næringen, arbeidet for å få i stand
et nytt laksearrangement. En skisse til nytt arrangement,
uten minsteprisbestemmelser, ble i den anledning overlevert kommisjonen
allerede i høst.

Regjeringen har ved en rekke anledninger tatt
opp saken knyttet til et nytt langsiktig laksearrangement med EU.
Dette var således et sentralt tema
i mine møter med kommissær Fischler
den 12. januar i Berlin, og senest for to dager siden i Brussel.
Utenriksminister Jan Petersen og statsminister Kjell Magne Bondevik
har også nylig tatt opp disse problemstillingene
i møter med spanske kollegaer. Spania innehar som kjent
formannsvervet i EU for tiden.

Regjeringen fortsetter
dette arbeidet i tiden framover med stort trykk, slik
at norske interesser blir ivaretatt
på en best mulig måte. Jeg er parat til å gjenoppta
møter med EU-kommissærene eller andre
aktuelle parter utenfor kongerikets grenser.

 Saken er av så alvorlig karakter
og av så stor betydning for en viktig del av norsk fiskerinæring
at alle gode krefter nå må stå sammen
for å påvirke EU til å imøtekomme
Norge. I så måte er næringens,
regjeringens og de enkelte stortingsrepresentanters innsats av betydning.

Vi har gjort det helt klart overfor EU at vi,
med en EØS-avtale og en lakseavtale, finner det urimelig at norske eksportører
har dårligere rammevilkår enn andre
tredjeland, ikke-medlemmer. Fra Pascal Lamy, leder for
DG Trade i kommisjonen, fikk vi klare utsagn forleden dag om at
man ikke betrakter Norge som er hvilket som
helst tredjeland i denne sammenhengen. I så måte
er jeg optimistisk med hensyn til at vi skal finne løsninger.
Men vi må ikke undervurdere de problemer
som er, ut fra at man har gjort det klart at dette kommer til å bli
behandlet med hensyn til det lovverket som EU forholder seg til.

 Nå er det viktig å ha to tanker
i hodet samtidig. Den ene gjelder den kortsiktige løsningen
på det akutte problemet. Det foregår i disse minutter
forhandlinger om dette i Brussel. Jeg skal ikke gå for
langt inn i det, men fra norsk side ser vi det som mer interessant å stimulere
og utvide forbrukermarkedet for laks, enn å skulle påføre
norske eksportører en ekstra kostnad
som en straffetoll vil være. Vi er invitert til å diskutere
disse problemstillingene, og jeg synes at vi skal ha den tålmodighet
som skal til for å gjøre dette.

Jeg minner om at vi i 1997 hadde en markedsandel
for laks på EU-markedet på 67 pst. Nå er
den nede på 54 pst. Det forteller at lakseavtalen
og minsteprisen, som næringen selv ønsket, og
som er et produkt av næringens eget ønske, nå har
vært til ugunst. Derfor er det viktig at vi løser
det akutte, og så får vi finne fram til et nytt
arrangement som erstatter lakseavtalen når den utløper
i september 2002.





                

 Etter at den forrige regjeringen
i januar 2001 besluttet å åpne for eksport
av norske vågehvalprodukter, er det fastsatt
en forskrift som åpner for eksport
av vågehvalprodukter på visse vilkår.
I forskriften heter det at utførselstillatelse bare
vil bli innvilget til mottakerland som har et system for å ta
stikkprøver ved DNA-testing av den importerte forsendelsen. Systemet
skal motvirke illegal fangst og smugling som mulige konsekvenser
av handel med norske vågehvalprodukter.

Verken Japan eller Island, som er
de mest aktuelle markedene for vågehvalproduktene, har
bekreftet at de har et slikt system. Det arbeides kontinuerlig med å få åpnet
disse markedene for import av slike produkter. I forhold til Japan
har det senest vært møter på embetsmannsnivå i
oktober og i desember i fjor, og det planlegges ytterligere møter
i februar og i mars. I forhold til Island tok jeg selv like
før jul opp disse spørsmålene med den
islandske fiskeriministeren. Også de
bekrefter at de er interessert, men at de ikke har regelverket
på plass.

Svaret på spørsmålet
om hvorfor eksporten ikke er kommet i gang, er kort og
godt at Norge har åpnet for eksport, men Japan
og Island, som de mest aktuelle importørene, ikke
har åpnet for import. Så enkel og likevel
så vanskelig er problemstillingen.

 Ja, jeg er helt enig i at det haster med å komme
i gang med eksporten, for det ligger betydelige kvantum på lager.
Men vi er avhengig av at noen vil kjøpe, og hittil
har både Island og Japan, som de eneste, sagt at de er
interessert, men de har ikke åpnet for import.
Vi har, som jeg også viste til i mitt første
svar, hatt gjentatte møter. Vi har øvet betydelig
press, men til sjuende og sist er det opp til kjøpere å bestemme
når de vil starte og foreta et kjøp.

 Sverige har ikke vært
av de mest aktuelle eksportland. Derimot har jeg løpende kontakt
med islandske myndigheter om denne saken. Når det
gjelder Japan, vurderer vi om statsråden skal besøke Japan
også for å øve påtrykk i denne
saken. I så fall vil det skje i løpet av våren.
Vi har et betydelig trykk, og vi kjenner også trykket – jeg
holdt på å si – fra både
lagrene, som ligger der, og næringen.





                

 Når det spørres om vi bør stille
krav til dimensjoneringen av filetanlegg for å hindre
at de ikke motvirker målet om en bærekraftig
forvaltning av fiskeressursene, er den korte varianten av svaret mitt
at jeg tror ikke det vil være fornuftig
politikk. Hvis jeg skulle utdype det litt, begrunner jeg det med
følgende:

Aarsæther i Finnmark har mange års
erfaring med drift av filetproduksjon. Det nye anlegget er derfor
planlagt og bygd på bakgrunn av historisk erfaring av størrelsessammensetningen
av fisken som landes i fylket, og hva som kan gi lønnsom
produksjon.

I de senere årene har fiskeindustrien,
og da spesielt filetindustrien, hatt problemer
med å oppnå lønnsom drift. Det er i dag
betydelig prisforskjell på torsk over og under 2,5 kg.
For filetindustrien vil det være vanskelig å oppnå lønnsom
drift dersom en benytter torsk som er større enn 2,5 kg
som råstoff. Torsk som er større enn 2,5 kg, benyttes
i dag i hovedsak til salting og tørking.

Jeg har fått opplyst at bedriften
kjøper alle sorter fisk og alle størrelser,
dersom fisken holder nødvendig kvalitet til filetproduksjon.
Den store fisken som landes ved selskapets anlegg i Vardø,
transporteres til selskapets bedrift i Båtsfjord for bearbeiding
til saltfisk.

 Jeg ser ikke sammenhengen mellom
dimensjoneringen av dette filetanlegget og ressursforvaltningen,
fordi de ved anlegget, i hvert fall overfor meg, gir klart uttrykk
for at det kjøpes alle former for fisk, mens
produksjonen foregår ved forskjellige anlegg. Det må da
ses under det hensyn at filetindustrien i Norge har meget
lav lønnsomhet. Vi har et relativt lite antall
filetindustribedrifter igjen langsmed kysten, og det er
en fare for at hvis vi politisk skulle gå inn – og
det er fra min side utenkelig at vi skulle overstyre bedriften
hva angår størrelsen på fisken de skulle
ta imot og foredle– så ville det gå ut
over lønnsomheten. Næringen og et filetanlegg
må få til en mer effektiv drift, en spesialisering. Det
ser jeg denne bedriftens anstrengelser som et ledd i, og det tror
jeg er god ressursforvaltning. Det er god forvaltning av kysten
og kystens verdier.

 Fiskeriministeren legger stor vekt på at
kvalitet og størrelse på fisk skal være
retningsgivende for den foredlingen som bedriftene skal foreta.
Det at bedrifter spesialiserer seg på en type
kvalitet og en type størrelse er ikke
en trussel verken mot ressursforvaltningen eller mot norsk
fiskerinæring. Det bidrar til økt lønnsomhet.

Jeg understreker at det er ikke slik
at filetmaskinene på Aarsæther i Vardø er
det som nå er styrende for fangsten. Både
liten og stor fisk blir utnyttet på en rasjonell måte,
til produkter av den kvalitet som er nødvendig. Når spørreren
oppfordrer til at man skulle kjøpe mer garnfisk, må jeg
minne om at det er ikke den fisken som erfaringsmessig
har den beste kvaliteten. Så det kan nok være
at det er mer kompliserte problemstillinger enn hva som gjelder
akkurat filetmaskinen i Vardø, som bør legges
til grunn for fremtidig fiskerinæring. Og det akter jeg å gjøre.





                

