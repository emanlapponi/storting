  Jeg vil først få understreke
at formålet med forvaltningen av sel på kysten
er å sikre livskraftige selbestander. Innenfor
denne rammen kan selbestandene beskattes som en fornybar ressurs,
og bestandene reguleres ut fra økologiske og samfunnsmessige
hensyn.

Kvoter på jakt på kystsel
fastsettes med utgangspunkt i vitenskapelige anbefalinger. Forskerne
har de senere år anbefalt årlige kvoter for kystsel
basert i hovedsak på et uttak på 5 pst.
av den tellbare del av de enkelte bestander. Kvotefastsettelsen
har møtt til dels sterk motstand fra fisker- og jegerhold,
idet oppfatningen har vært at kvotene har vært
satt for lavt i forhold til den reelle selbestanden.

Fiskerimyndighetene har imidlertid økt
kvotene under henvisning til at selbestandene utgjør samfunnsmessige problemer
i forhold til fiskeri- og havbruksvirksomhet. Økningen har delvis
vært gjort som et generelt påslag på 20 pst.
i alle regioner, slik man gjorde i 1999, og som et spesielt
påslag på 30 pst. i områder
hvor det kan dokumenteres særlige problemer
i forhold til fiskeri- og havbruk, slik man gjorde i 2000.

Kvotene for inneværende år
ble fastsatt etter samme mønster. Det ble vedtatt å øke
kvoten med 30 pst. for steinkobbe også i
Østfold, slik at kvoten for 2001 var 18 dyr.

Fiskeriforsknings forslag til kvote for Østfold
i 2002 er basert på bestandstallene fra august 2000, hvor
høyeste anslag var 320 dyr. I tillegg ble det observert
160 dyr like over grensen til Sverige som sannsynligvis
utgjør en del av en relativt stor bestand på svensk
side, estimert til å være minst 2 650
steinkobber. Denne bestanden kan gi store variasjoner i tallmaterialet.
Myndighetene legger imidlertid til grunn bestandsanslagene på norsk side
ved fastsetting av kvoten.

Fiskeriforskning anser det som forsvarlig å øke
beskatningstrykket for steinkobbe til inntil 30 pst. utover
5 pst. av bestandsanslaget, som en midlertidig ordning
inntil nye bestandsestimater foreligger. Disse anbefalingene gir
en kvote for 2002 på mellom 16 og 21 dyr i Østfold.

Når det gjelder kvotene for 2002,
vil disse bli fastsatt av Fiskeridirektoratet basert på anbefalingene
fra forskerne. Fiskeridirektoratet vil fastsette kvotene på kystsel etter
at det er holdt møte i Sjøpattedyrrådet.
Sjøpattedyrrådet er høringsinstans i
saker vedrørende deltakelse i og regulering av fangst av
sjøpattedyr og gir råd til fiskerimyndighetene
om bl.a. neste års regulering av kystsel.

  Jeg forstår bekymringen til representanten
Hedstrøm. 

Jeg understreker at bestandsanslagene på norsk side må ses
i sammenheng med den bestanden som også befinner
seg på svensk side, og dette kan gi variasjoner i tallene.
Men fra min side vil jeg si at det er viktig at vi ser
på sjøpattedyrforvaltningen som en del av en helhetlig økosystemforvaltning.
Kommersiell fangst av en fornybar matressurs er viktig, men det
er også helt sentralt at vi opprettholder
livskraftige selbestander, og at vi tar et uttak som bygger på vitenskapelige
anbefalinger. Slik tallene foreligger pr. i
dag, før Sjøpattedyrrådet har hatt sitt
møte, er altså bestandsanslaget på 320
dyr. 5 pst. uttak, i tråd med det som har vært
praksis, gir 16 dyr. Skulle vi øke i Østfold med 20 pst.,
ville det gi 19 dyr. Trekker man det til 30 pst., som har
vært praksis til nå, er vi oppe på 21
dyr.

Jeg har ikke planer om å øke
tallet i år utover de anslag og de anbefalinger som kommer
fra forskerne. Jeg forstår at dette er et problem
som man er opptatt av også i Østfold, men jeg
understreker at det er viktig at formålet med forvaltningen
er å opprettholde livskraftige
selbestander.

  Det er riktig at uttak av kystsel landet sett
under ett i de senere år har vært under 50 pst.
Det er jeg bekymret for, for det er ikke en god nok forvaltning
av sjøpattedyrene i et økosystem. I Østfold tar
man kvoten, og det er jo en relativt liten kvote i antall dyr, men,
igjen, den er satt i tråd med de anbefalinger og de veiledninger
som er lagt til grunn nasjonalt.

Det økonomiske argument er viktig,
at vi får best mulig økonomi ut av de fornybare
ressursene vi har, men den viktigste føringen
må være å bevare og sikre livskraftige
selbestander. Og man kan ikke gå på akkord
med det for å utløse det verdiskapingspotensialet
som måtte ligge i sjøpattedyrene.

Men jeg er til enhver tid åpen for å ha
et våkent øye for om våre anslag
er gode nok, enten det gjelder Østfold eller
i landet for øvrig.





                

  Oppgaven med å forhandle med Russland
om fellesbestander i Barentshavet er
tillagt Fiskeridepartementet. Forhandlingsdelegasjonen utnevnes
ut fra hva som etter departementets vurdering er hensiktsmessig
og forsvarlig. I denne vurderingen ligger også overholdelsen
av eventuelle retningslinjer fra regjering og storting, samt internasjonale
forpliktelser i generell folkerett som Norge er bundet
av, og/eller forpliktelser i konvensjoner som Norge
har undertegnet.

I dag består den norske
delegasjonen av representanter fra norsk fiskerinæring
og norske myndigheter, også innbefattet
representanter fra Havforskningsinstituttet og Fiskeriforskning.

Til grunn for Fiskeridepartementets utnevnelse
av forhandlingsdelegasjon ligger en balansert
vurdering i hovedsak basert på representasjon fra næringen
og forvaltningen, legitimitet i næringen, forhandlingstaktiske
hensyn og at delegasjonen må ha en håndterlig
størrelse.

Fiskerimyndighetene forvalter nasjonale ressurser med
ansvar for å ivareta og videreutvikle fiskerinæringen langs hele
den norske kysten. Det er ikke lagt opp til noen
form for geografisk representasjon gjennom kommuner eller
fylkeskommuner, men derimot en funksjonell representasjon gjennom
næringsorganisasjonene. De næringsorganisasjonene
som deltar i det forberedende møte og i delegasjonen
under selve kvoteforhandlingene, er Norges Fiskarlag, Norsk Sjømannsforbund
og Fiskeri- og Havbruksnæringens Landsforening. I tillegg
møter også Miljøverndepartementet.

Fiskeridepartementet er kjent med de internasjonale forpliktelsene
vedrørende åpenhet og deltakelse i ulike beslutningsprosesser,
og det er Fiskeridepartementets vurdering at slik delegasjonen er
sammensatt, og slik forhandlingene blir forberedt, er forpliktelsen
i FN-avtalen av 1995 om åpenhet ivaretatt.

Forhandlingene med Russland om forvaltning
av bestandene i Barentshavet skal
ivareta mange hensyn. Blant de viktigste
er hensynet til en bærekraftig forvaltning, og herunder også at
en så langt som mulig kan nå de mål som
ligger i prinsippene om en føre var-tilnærming,
i tillegg til å ivareta de norske interessene
på en best mulig måte innenfor
de gjeldende fiskeripolitiske målsetninger.

Forhandlinger om fiskeriressursene handler
om å gi og ta for å komme fram til en enighet.
Å offentliggjøre den norske forhandlingsstrategien
på forhånd vil etter min vurdering medføre
en dårligere posisjon for Norge i forhandlingene,
med det resultat at norske interesser
blir skadelidende, både på kort og på lang
sikt. For å si det litt enkelt, man opplyser ikke
om hvilke kort man har på hånden før
spillet er satt i gang.

Avslutningsvis vil jeg oppsummere med å si
at så lenge delegasjonens sammensetning reflekterer de
berørte parter, delegasjonens størrelse er håndterlig
og delegasjonens sammensetning ikke er i strid med internasjonale forpliktelser,
er det ikke aktuelt å gjøre forhandlingsposisjonene
kjent i forkant av kvoteforhandlinger. Da forhandlingene ofte
er repeterende øvelser, er det heller ikke aktuelt å offentliggjøre
mandatene i etterkant av forhandlingene.

  Det er jo hyggelig at statsråden
kan være i forkant og svare på spørsmål
som ikke er stilt. Det er heller ikke slik at
man er nødt til å stille tilleggsspørsmål,
men jeg skal i hvert fall forsøke å svare på det
som nå er gitt, og så får vi se om det
blir behov for et ytterligere spørsmål.

Jeg tar enhver henvendelse fra næringen
og fra aktører langs kysten på alvor, også når
det kommer henvendelser fra kyst-ordførere og andre, men
fra min side er det viktig at vi gjennomfører
forhandlingene – med russerne i dette tilfellet – på en måte
som sikrer at norske interesser blir
ivaretatt på en best mulig måte. Da føler
jeg meg overbevist om at en større grad av åpenhet
og kunnskap om norske mandat og forhandlingsposisjoner ikke
vil være til gagn for norsk fiskerinæring,
og at det heller ikke vil være til
gagn for bosetningen langs kysten. Derfor ser ikke jeg
at norske interesser er tjent med
at vi skulle ha en større grad av åpenhet i den
forstand at mandat og posisjoner skulle gjøres kjent i
forkant eller i etterkant. For det vil også medføre
at vår ærede motpart vil være kjent med
posisjonene til de kommende års forhandlinger – fordi
dette ofte er repeterende øvelser.

  Jeg forstår bekymringen, men representanten
burde kanskje også være bekymret hvis
vår ærede motpart skulle være
kjent med alle posisjoner før vi går
i forhandlinger, og hvis de skulle være kjent med mandat
og posisjoner som vi har i langsiktige forhandlinger. Det vil etter
mitt skjønn være til større skade
for norsk fiskerinæring enn den mangel på total åpenhet
som etterlyses. Ut fra en totalvurdering er jeg på trygg
grunn i den forstand at den praksis som har vært ført
gjennom alle tider i forhandlinger med russerne, vil bli
videreført. Men jeg har et våkent øye
og øre for det som kommer.

Når det så reises spørsmål
knyttet til kvoteavtalen for 2002, er det litt utenfor det spørsmålet
som opprinnelig er reist. Men jeg bare understreker at
kvoten som er fastsatt, gir rom for at både totalbestanden
og gytebestanden vil vokse. Ut fra det mener jeg at avtalen
er forsvarlig.





                

