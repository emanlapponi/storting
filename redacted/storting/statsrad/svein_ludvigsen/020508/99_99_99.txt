 I forbindelse med Stortingets behandling av
Nasjonal transportplan 2002-2011 er Fiskeridepartementet
bedt om å bidra til at det utvikles et havnesamarbeid
i Oslofjorden, herunder etablering av et interregionalt havneselskap.

Havnesituasjonen i Oslofjorden representerer
store utfordringer både nasjonalt og regionalt.
Det bør derfor etableres et fremtidsrettet havnetilbud
for Oslofjordregionen som bidrar til å styrke
næringslivets konkurranseevne, imøtekomme transportbehovet
og oppfylle overordnede politiske mål om sikkerhet og miljø.
I denne prosessen må ulike interesser
veies opp mot hverandre.

Embetsverket i Fiskeridepartementet har i samarbeid med
nasjonalhavnene Oslo og Grenland utarbeidet en forstudie
om havnestrukturen i Oslofjorden. Forstudien belyser alternative
løsninger for etablering av en robust havneløsning
for regionen og de premisser som bør legges til grunn for
det arbeidet.

Forstudien tar utgangspunkt i Stortingets og
Regjeringens uttalelser om at Oslo kommunes «Fjordbyvedtak» skal
legges til grunn for den langsiktige havneutviklingen i Oslofjord-regionen. «Fjordbyvedtaket» forutsetter at
det meste av containertrafikken skal flyttes ut av Oslo. Etablering
av fremtidig havnestruktur i Oslofjorden må derfor
ses i lys av de politiske målsettingene om å overføre
godstransport fra veg til bane og
sjø.

På denne bakgrunn legger forstudien
vekt på å finne alternative sjøverts
transportløsninger for det stykkgodset som skal
flyttes ut av Oslo havn. Skal sjøtransporten vinne
fram som et kvalitetsmessig og økonomisk gunstig alternativ
til vegtransport, må de viktigste havnene
i Oslofjorden ha et godsvolum og en infrastruktur som
gir grunnlag for hyppige anløp av moderne containerskip. Det
krever konsentrasjon av containerbasert stykkgods til et begrenset
antall havner som utvikles til å bli effektive knutepunkter.

For å løse transportutfordringene
må alle transportformene ses i sammenheng. Det
er derfor avgjørende at en beslutning om havnestrukturen
i Oslofjorden så raskt som mulig kobles til arbeidet
med rullering av Nasjonal transportplan.

Forstudien om havnestrukturen i Oslofjorden
danner grunnlag for videre diskusjoner om havneutviklingen i regionen.
Rapporten er nå avgitt til meg, og jeg vil behandle denne.
Konkret betyr det at jeg vil se nærmere på de
innspill som kommer fra møter og planlagte befaringer i
området. Etter det vil jeg legge opp til at det
innen sommeren fattes en prinsippbeslutning om havnestrukturen
i Oslofjorden. Prinsippbeslutningen vil danne grunnlaget for å gå videre
med grundige utredninger om alternative havneløsninger
for Oslofjorden. I denne sammenhengen vil utnyttelse av eksisterende
havneanlegg være en av flere muligheter det vil
bli sett nærmere på.

 Jeg kan forsikre om at for det første
har statsråden ikke trukket noen som
helst slags konklusjoner i forkant. Jeg er helt åpen for å gå inn i
denne prosessen, som er vanskelig sett fra de
ulike ståsteder når det gjelder fremtidige havneløsninger.

Jeg har allerede hatt møter med ordførere,
fylkesordførere og lokalpolitikere og presentert forstudien
og invitert til et tett samarbeid. Jeg skal i dag, etter
initiativ fra stortingsrepresentant
Odd Holten, møte politikere i Østfold som er
berørt av disse problemstillingene. Vi skal gjennomføre
befaringer i Østfold i begynnelsen av juni på initiativ
fra fylkesordfører
og andre politikere i området, og jeg skal i
midten av mai på befaring på den andre siden
av Oslofjorden, i strøket fra Drammen ned til Larvik.

Jeg går inn i denne prosessen med åpne ører
og åpne øyne og skal etter
beste evne bidra til at vi finner fram til løsninger
som imøtekommer det primære behovet som er, nemlig å få til
havneløsninger som gjør at vi ikke øker belastningen
på miljøet på noen av sidene
av Oslofjorden.

 Jeg ønsker bare å presisere
at når jeg sier at jeg ikke har trukket noen
konklusjoner, betyr det også at jeg ikke
vil uttale meg om havner som er aktuelle eller ikke
aktuelle. Jeg synes det er viktig at jeg ikke trekker
konklusjoner, så jeg håper at mitt svar ikke
blir utlagt verken i den ene eller andre retning,
kun som en invitasjon til å gå inn i dette med åpne øyne.





                

 Bakgrunnen for den pågående
omorganiseringen av ytre fiskerietat er bl.a. endringer
i etatens oppgaver som har funnet sted siden den nåværende
kontorstruktur ble etablert for 30 år siden.

Et mer komplekst og omfangsrikt regelverk enn
tidligere krever også større tverrfaglige
kompetansesentra.

Redusert etterspørsel etter
de tradisjonelle tjenestene i rettledningstjenesten, andre
endringer i direktoratets oppgavestruktur, store endringer i infrastrukturen
samt utviklingen innenfor IKT tilsier også endring
av kontorstrukturen.

En omorganisering er nødvendig for å gjøre ytre
fiskerietat best mulig egnet til å løse
dagens oppgaver og fremtidens utfordringer, og for å oppnå en
bedre utnyttelse av etatens totale ressurser. Fiskeridirektørens
modell, som innebærer færre, men gjennomgående
større fiskerikontor, er et viktig skritt i denne retningen.

Med korte avstander og god kommunikasjon mot Bergen
er Hordaland et eksempel på et tilfelle
der forvaltningen kan løse sine oppgaver
fra et sentralt kontor, i dette tilfellet regionkontoret
i Hordaland. Det er også viktig at det blir likeverdige
og gode tilbud til alle kystkommunene i Hordaland.

Jeg er opptatt av å finne løsninger
som representerer en bedre ressursutnyttelse
og samlet sett et styrket tilbud til brukerne, bl.a. ved at kontorets
kompetanse bygges ut, og at kontor med økt bemanning får
bedre tilgjengelighet.

Jeg vil med det aller første, i nært
samarbeid med fiskeridirektøren,
avgjøre om det er grunnlag for å finne særlige
ordninger som avviker fra de beslutninger som fiskeridirektøren
har tatt, og som han har fått fullmakt til å ta.

 Det er to ting som det er viktig å holde
fast ved i denne sammenheng. Det er de målsettinger som
er trukket opp, nemlig en bedre utnyttelse av ressursene
og en bedre service til samtlige kystkommuner og yrkesutøvere.

Jeg hadde etter initiativ
fra den sittende president et møte med ordføreren
i Bømlo og representanter fra Austevoll kommune,
som har sendt over informasjon til meg som jeg skal gjennomgå.
Og så er det min ambisjon at vi innen utgangen
av mai måned skal ha gjennomgått disse tingene,
slik at vi får fastlagt hele denne kontorstrukturen.
Men jeg minner om at etter at Statskonsult hadde gjennomgått ytre
etat og strukturen og anbefalt større kontorer, fikk altså fiskeridirektøren
fullmakt fra departementet 18. september i fjor til å fastsette
dette. Og det ligger altså noen kriterier til
grunn som etter mitt skjønn tilsier at fiskeridirektøren
i det store og hele har oppfylt de målsettinger
som storting og regjering har trukket opp når det gjelder
organisering av ytre etat og ressursbruken.

 Siden spørreren også har erfaring
som statsråd, kan vi kanskje bli enige om at når fiskeridirektøren
i dette tilfellet har fått en fullmakt fra departementet,
skal det sterke grunner til for at statsråden skal kunne
overprøve det vedtaket som er gjort i tråd med
de målsettinger som ble trukket opp. Det er det ene. Det
andre vi sikkert også kan bli raskt
enige om, er at statsråden ikke skal enkeltbehandle
kontorene fra Stortingets talerstol. Men som jeg har sagt, vi skal
nå gjøre en kort prosess for å få avklart
om det skal gjøres noen endring i forhold
til det som direktøren har fått fullmakt til å beslutte,
og som han har besluttet.

