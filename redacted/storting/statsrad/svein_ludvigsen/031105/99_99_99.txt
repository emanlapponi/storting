 Det er besluttet at alle Forsvarets
kystradarstasjoner skal legges ned i Sør-Norge. Disse stasjonene
klargjøres nå for framtidig avhending. Selve radarene
er imidlertid i en slik forfatning at det kun vil være
kystradarstasjonenes lokalitet som er interessant
ved en eventuell overføring til andre
brukere enn Forsvaret.

Kystradarstasjonene har ikke vært
av spesiell interesse for fiskeriforvaltningen
når det gjelder kontroll med ressursuttaket, og den framtidige
bruken av disse lokalitetene er heller ikke tema
for meg som fiskeriminister.

Når det er sagt, er jeg glad for at
representanten Bastesen – og jeg er ikke
overrasket – fortsatt er opptatt av en god ressurskontroll.
Vi er begge opptatt av den gode ressurskontrollen som
et viktig element i en god ressursforvaltning. Vi har – det
vil jeg gjerne understreke – et godt kontrollregime basert
på inspeksjon av både
det som skjer på havet, og det som skjer på land.
Vi har Kystvakten, som har kontroll med fartøyenes aktivitet, og
vi har Fiskeridirektoratets overvåkingstjeneste, som har
ansvaret for åpning og stenging av felt i Barentshavet
ut fra graden av innblanding av ungfisk på fiskefeltene.

Videre har vi landingskontroll, og vi har også kontroll basert
på satellittsporing av fartøy over 24 m.
Det siste er et svært viktig element i en god ressurskontroll.

Det er også etablert
et nasjonalt samarbeid mellom relevante
departementer og direktorat. Representanten Bastesen har ved mange
anledninger pekt på hvor mange departementer som er involvert
når det gjelder kystforvaltning og aktivitet som foregår
langsmed kysten. Kontrollelementet er også, som
representanten Bastesen vet bedre enn de fleste, en viktig
del i det internasjonale samarbeidet vi har.
Men kystradarstasjonene som det her er snakk om, har ikke
vært brukt og vurderes som ikke relevante i en
slik ressurskontrollsammenheng. Det er ikke noe mer å hente
ved å bruke dem. Mitt svar er derfor at avhending
av kystradarstasjonene ikke vil influere på dagens
ressurskontroll. Etter mitt skjønn har vi en
god kontroll uavhengig av det.

 Jo, dette med ressurskontrollen tar vi på alvor,
og derfor understreket jeg viktige element i det arbeidet som vi
kontinuerlig gjør.

Disse radarene har ikke inngått
som en del av ressurskontrollen. Og ut fra faglige vurderinger anser
man dem heller ikke for å være
tjenlige for å forbedre ressurskontrollen. Men det er jo ikke
slik at ikke Forsvarets radarer generelt er et viktig
element i vår aktivitet. Jeg viser f.eks. til den økte
beredskap vi nå har på sikkerheten langsmed
kysten, med økt oljetrafikk, hvor etableringen av en trafikksentral
på Finnmarkskysten bygger på at vi skal ta i bruk
informasjon som Forsvarets radarer har. Det er et tett og godt samarbeid mellom
Forsvaret og fiskerimyndighetene når det gjelder beredskap
og andre kontrollaktiviteter. Så for all del,
Forsvarets installasjoner brukes når de er tjenlige. Det
er de ikke i denne sammenheng.

 Jeg understreker at disse aktuelle kystradarstasjonene
i Sør-Norge ikke har vært benyttet,
og at man ikke har sett nødvendigheten av at
de skal inngå i den overvåking og kontroll vi
har. Derfor er det heller ikke nå aktuelt å overta
og gjøre bruk av dem. Det vil ikke forbedre ressurskontrollen.

Men det er jo helt feil å påstå at ikke
Forsvaret bidrar med informasjon. Jeg minner om, som jeg også sa
i mitt første innlegg, at en betydelig del av
vår kontrollaktivitet er knyttet til Kystvakten. Det er
et tett og godt samarbeid mellom Forsvaret
og fiskerimyndighetene. Jeg synes nesten det er skuffende å høre
at representanten Bastesen nedgraderer, nedvurderer Forsvarets innsats
i denne sammenheng. Kystvakten og Forsvaret er viktige aktører,
og de er ivrige bidragsytere. Det har de vist, ikke minst
når vi nå bygger opp beredskapen.





                

 Jeg er kjent med at det er framkommet påstander
i media om at det skal forekomme at bl.a. fritidsfartøyer
som ikke oppfyller gjeldende krav til konstruksjon
for fiske- og fangstfartøy, er innført i merkeregisteret.
Dette er så langt jeg kjenner til, basert på innspill
fra en båtprodusent, og jeg antar at dette også ligger
til grunn for representantens spørsmål.

For å kunne drive ervervsmessig fiske eller
fangst er fartøyeier avhengig av først å få ervervstillatelse
for fartøyet, og deretter registrere
det i merkeregisteret. For å få ervervstillatelse
og derved kunne oppnå registrering i merkeregisteret må fartøyet
i henhold til deltakerloven § 8 være
utrustet for eller egnet til å drive fiske eller fangst.
Av forarbeidet til deltakerloven § 8 fremgår
det at da loven ble vedtatt i 1999, var det ikke meningen å innføre
et generelt krav i tillegg til de som følger av regler gitt
for å ivareta sikkerhetsmessige hensyn. Det avgjørende
for fiskeriforvaltningen er således at fartøyet
er egnet til å drive fiske og til å behandle fangst
på en tilfredsstillende måte, eller
at det kan innredes eller utrustes på en slik
måte.

Når vilkåret for å komme
inn i merkeregisteret er fartøyets egnethet til å drive
fiske, kan det følgelig ikke utelukkes, slik
det blir spurt om, at det er blitt registrert
fartøy som av en eller annen grunn ikke
tilfredsstiller annet regelverk som håndheves av andre
sektormyndigheter.

Jeg kan opplyse om at det
er en dialog mellom Fiskeridirektoratet og Sjøfartsdirektoratet
med hensyn til håndhevingen av eksisterende regelverk og
vurdering av et eventuelt behov for tilføyelser
og/eller endringer i dette regelverket, slik som også representanten
etterspør.

Mitt utgangspunkt er imidlertid at det bør være
klare linjer mellom fiskerimyndighetene og sjøfartsmyndighetene,
fordi personell fra fiskerimyndighetene ikke bør
utøve en kontroll som de ikke har faglige
forutsetninger for. Hvis de respektive fagorganene ser behov for
klargjøring av fiskeriregelverket og
slike klargjøringer kan fremme sikkerhetsmessige hensyn,
vil dette bli fulgt opp i etterkant av den dialogen vi har.

Når det gjelder denne konkrete henvendelsen,
vil jeg imidlertid understreke at vi nå går inn
og undersøker saken svært nøye, ikke
minst fordi det fra andre konkurrerende båtprodusenter
blir hevdet at det ikke er grunnlag for slike påstander.
Vi tar det på alvor, og mitt svar til representanten går
på at dette vil vi til bunns i.

 Jeg konkluderer med at vi er enige både
om tempoet og om målsettingen. Jeg vil understreke at en
viktig forutsetning for å rekruttere folk til fiskerinæringen
er at vi har trygge og sikre arbeidsplasser på havet. Det
går både på den beredskapen
vi som myndigheter har ansvar for å holde, og det går
på at vi har et regelverk som er entydig også i
forhold til å trygge arbeidsplassene. Men dette fritar
jo aldri fiskerne for det selvstendige ansvaret de har
for å holde båt og utstyr i god stand med hensyn
til det fisket de skal utføre, de klimatiske forhold og
andre forhold. Uavhengig av når vi får
en avklaring på disse tingene, vil det til sjuende og sist være
viktig at fiskerne selv ser at de ikke går på havet med
en båt som ikke er fullverdig.

 Jeg har bare lyst til å legge
til at vi allerede har ute på høring en del problemstillinger
knyttet til bl.a. turistfiske og fritidsfiske. Det er klart at det
representanten her berører, dreier seg også om kvaliteten
på alle de fartøyene
som er ute og fisker. Hvis fritidsfiskere skulle ha mindre
krav til seg enn yrkesfiskerne som skal leve av det, begår
vi en urett mot yrkesfiskerne. Jeg er helt enig i at likhetsprinsippet
er et av de aspektene som må tas med når vi nå gjennomgår
dette.





                

 Først kan jeg bekrefte at Fiskeridepartementet
og Forsvarsdepartementet har innledet et utmerket samarbeid
knyttet til dekningen av slepekraftbehovet for Nord-Norge.
Ifølge Forsvarsdepartementet er ikke KV «Senja» lagt
til kai som følge av Regjeringens opplegg knyttet til dekning
av slepebåtberedskapen i nordområdene. Fartøyet
har heller ingen oppgaver i dag knyttet til inndekningen av slepebåtbehovet.

I forhold til dekningen av slepebåtbehovet
for Nord-Norge kan jeg bekrefte at det er på plass, som
vi også drøftet i Stortinget for kort
tid siden, og som vi redegjør for i budsjettproposisjonen
og i St.prp. nr. 6 for 2003–2004, Om innleie av slepefartøy,
som vi behandlet for få dager siden.

Under Fiskeridepartementets budsjett
er det leid inn et fartøy som skal dekke de østlige
delene av Finnmarkskysten. Kystverket har derfor inngått
kontrakt med Bukser og Berging AS om innleie av «Skandi
Beta». Dette fartøyet har vært på plass
fra 1. november 2003, slik vi foreskrev det for Stortinget.

Forsvaret har i tillegg forpliktet seg til å ha
et fartøy med slepebåtkapasitet i området
Vest-Finnmark/Nord-Troms. Det er det Kystvakten som dekker
inn gjennom egnede fartøyer. Etter det Kystverket
har opplyst, brukes i all hovedsak kystvaktfartøyene i
Nordkappklassen eller KV «Senja» til
dette oppdraget.

Forsvaret og Kystverket har i tillegg inngått
en samarbeidsavtale som innebærer at Sjøforsvaret
har påtatt seg å ha et fartøy med slepekapasitet
i området utenfor Vesterålen
og Sør-Troms. Etter det Kystverket opplyser,
er det for tiden KV «Normand Trym» som er i området,
og det vil bli erstattet av KNM «Valkyrien» den
22. november. Jeg gjør imidlertid oppmerksom på at
fartøyene selvfølgelig kan bli flyttet ut fra
praktiske behov, men slepekraftbehovet vil i så fall bli
dekket av andre fartøyer.

Kontraktsforhandlingene for innleie av et slepefartøy til
Kystverket skjedde på det tidspunkt som budsjettarbeidet
for 2004 ble avsluttet. Som nevnt i budsjettforslaget for Fiskeridepartementet
for 2004 og i St.prp. nr. 6 vil Regjeringen komme tilbake til Stortinget
når det gjelder bevilgningene for 2004 til innleie av en
slepebåt, i en egen tilleggsproposisjon. Den kommer til
Stortinget i løpet av meget kort tid.

Så er det slik at et av Kystvaktens
fartøyer er varslet trukket ut i mars 2004. Det
arbeides nå med å finne alternative løsninger.
I tråd med Stortingets vedtak ved behandlingen av St.prp.
nr. 6 vil Regjeringen komme tilbake til Stortinget med dette. Vi
har allerede satt i gang et arbeid ut fra den konstruktive debatten
som var i Stortinget for kort tid siden, og som ikke minst
representanten Sørensen bidrog til.

 Jeg kan da bekrefte at KV «Senja» ikke
er en del av det opplegget som har vært lagt. Men det er
klart at ethvert fartøy som befinner seg i området,
enten det er Kystvakten eller andre, vil være
en del av en totalberedskap, men dette fartøyet
har ikke vært tiltenkt den beredskapen som Regjeringen
og Stortinget har lagt opp til, med tre fartøyer. Det er
det ene.

Det andre er: Jeg redegjorde for
at Forsvaret har lagt fartøyet til kai, men det
er uavhengig av de finansieringer som er gjort særskilt
for å opprettholde en beredskap.

Forsvarsdepartementet opplyser også at
når KV «Senja» nå ligger ved
kai, foretas det både en oppgradering av befalet
og en oppgradering av teknisk utstyr, bl.a. sambandsutstyr. Så det
er ikke slik at den ligger ved kai på grunn av
manglende finansiering, men den ligger ved kai ut fra en samlet
disponering av budsjettene, som Forsvaret og Kystvakten til enhver
tid foretar, uavhengig av Fiskeridepartementets behov.

 Når det gjelder dette med risikovurdering,
har vi satt i gang et arbeid for å analysere det for å få noen
klare oppfatninger av hvilken risiko vi skal ta, hvilken risiko
det er osv., og så dimensjonere aktiviteten i forhold til
det. Men igjen: Det at fartøyet ligger ved kai,
har ifølge Forsvarsdepartementet og ansvarlig
i Kystvakten en forklaring som er uavhengig av Fiskeridepartementets
behov knyttet til fiskerioppsyn, kontroll og beredskap. Det er altså ingen
sammenheng mellom det. At det kommer slike påstander
spesielt om høsten når budsjettet skal
behandles i Stortinget, er i og for seg ikke noe nytt.
Samtidig er det slik at Kystvakten har fått økte
rammer, som vi har finansiert spesielt, som vi gikk igjennom i Stortinget
for få dager siden. Men det vil alltids være
en kamp om ressurser spesielt i budsjetttider.

