 Da hovedplanen for Askøybroen ble
godkjent av Vegdirektoratet den 24. september 1986, var det med
en løsning om brohøyde på 62 meter
og en alternativ seilingsled over Herdlaflaket og gjennom Det Naue.
Bergen bystyre gjorde et vedtak den 28. oktober
1985 som i realiteten godtok hovedplanen.

Fiskeridepartementets godkjennelse, som var
nødvendig for å krysse Byfjorden, ble gitt den
12. januar 1990. Av de vilkår som ble stilt, var bl.a.
at alternativ seilingsled over Herdlaflaket skulle være
ferdig og klar før arbeidet med å innskrenke eller
begrense ferdsel i Byfjorden ble påbegynt.

Gjennom planprosessen fram til et konkret
reguleringsplanforslag ble det klarlagt at det var verneinteresser
i forhold til fugleliv som ble berørt. I St.prp. nr. 1
for 1994-95 gikk Samferdselsdepartementet inn for ikke å foreta
utgraving av seilingsleden over Herdlaflaket på grunn av
verneinteressene. Stortinget hadde ikke innvendinger mot
dette.

Næringsstyret i Bergen og Bergen og
Omland havnevesen oppfordret Statens vegvesen Hordaland til å utrede en
alternativ seilingsled via Skjelangersundet i tråd med de
opprinnelige forutsetningene for bl.a. dybde og bredde. Statens
vegvesen Hordaland har på denne bakgrunn tatt initiativ
til og har utarbeidet et forprosjekt til en ny seilingsled. I henhold
til dette vil totalkostnaden utgjøre ca. 300 mill. kr,
med en nøyaktighet på pluss/minus 25 pst.
Dette forprosjektet har vært til vurdering i Kystdirektoratet
og er nå til vurdering i departementet. Ut fra prosjektets
totale størrelse er det ønskelig at det foreligger et
godt grunnlag for å fatte en beslutning. Det synes jeg
er sentralt, slik at vi ikke gjentar prosessen en gang
til.

Departementets foreløpige gjennomgang
viser at det er visse uklarheter i grunnlaget, og departementet
vurderer dermed om det er behov for at Kystverket foretar ytterligere
utredninger før endelig vedtak blir
fattet. Blant annet må det avklares om det må utarbeides
en konsekvensutredning etter
reglene i plan- og bygningsloven, og om det fra de berørte
kommuner blir krav om utarbeidelse av reguleringsplan for tiltaket.
Når det er avklart, og vi er ferdig med vurderingen i departementet,
vil jeg komme tilbake til Stortinget ved en passende anledning med
informasjon om den videre fremdrift i saken.

 Jeg har forståelse for utålmodigheten,
men vil samtidig minne om at denne statsråden bare
har sittet i departementet i ca. 100 dager.

Saken kom tidlig på mitt bord, og
Bergen Høyre har vært på meg
nesten hver dag. Det skal nå avholdes flere møter
med impliserte parter. Men jeg vil gjerne understreke at ut fra
det foreløpige inntrykk av det som er gjort til nå,
virker det som om det er behov for å gjøre et
mer grundig arbeid, og at det er mulig at vi må nedsette
en arbeidsgruppe for å gjennomføre et fullverdig
prosjekt. Hvis det blir nødvendig, er vi også nødt
til å ta innover oss at dette kommer til å ta
en viss tid. En planperiode på ett til to år er ikke
uvanlig når vi ser på omfanget av dette prosjektet.
I så fall vil man tidligst kunne være
i gang med å etablere ny seilingsled til Bergen i et toårsperspektiv.
Men vi må nå først gjøre ferdig
disse vurderingene. Jeg vil likevel minne om at saken
har et omfang økonomisk som langt overgår de årlige
budsjetter. I 2002 ble det bevilget 35 mill. kr
til farledstiltak, og vi snakker altså nå om et
prosjekt som foreløpig er kostnadsberegnet til 300 mill. kr
pluss/minus 25 pst.

 Jeg er enig i at det trengs mye opprydding
i skuffer, og at dette er en sak som det er støv på.
Men samtidig tror jeg vi må kunne være
enige om at det er nødvendig å ha et godt grunnlag
for den beslutning som skal fattes, slik at vi ikke
går inn i en ny ørkenvandring, med nye støvplager.
Min holdning er derfor at dette skal vi ha trykk på. Jeg
skal ha møter med impliserte parter og myndigheter knyttet
til Bergen havn i tiden fremover. Vi skal ha et godt grunnlag. Men
samtidig viser grunnlagsmaterialet, slik det ligger på mitt
bord nå, at det er et relativt lite antall fartøy
som i dag har problemer med innseilingen under
Askøybroen. Men jeg forstår at problemet
med cruiseskipene og fremtiden er noe som vi må møte
i forkant, og derfor ser jeg også nødvendigheten
av at vi holder trykk på saken.

Min oppsummering er derfor: Vi er i prosess,
og det skal ikke stå på meg. Men til
sjuende og sist kommer det også til å bli
et spørsmål i Stortinget om prioriteringer på budsjettene.





                

 Norske myndigheter generelt, og fiskerimyndighetene
spesielt, er svært opptatt av hensynet til at en bærekraftig
forvaltning også blir etterlevd i fiskeriene.
Nettopp behovet for og nødvendigheten av å vise
ansvarlighet ved høsting av havets ressurser blir fremhevet
fra Fiskeridepartementets side ved enhver anledning, også når
vi deltar i nasjonale og internasjonale organer.

Dumping av fisk i Nordsjøen
er ikke i samsvar med norsk regelverk eller
med en generell atferdskodeks for god opptreden på havet.

Fra tid til annen blir vi kjent med påstander
knyttet til uregelmessigheter under fiske, herunder påstander
om at dumping av fisk skal ha funnet sted, slik som spørreren også henviser
til. Dette er alvorlige påstander som vil resultere i kraftige
reaksjoner fra norsk side
dersom påstandene kan verifiseres.

Norske myndigheter har imidlertid ikke
bevis for at dumping har funnet sted i det tilfellet som
representanten Solholm tar opp. Dette begrenser våre
muligheter til å reagere mot de ansvarlige
for en eventuell dumping, og vi kan kun reagere
ved påviselige brudd på regelverket.

Det betyr imidlertid ikke at norske
myndigheter tar lett på påstandene om dumping,
og Norge har innledet et godt samarbeid
med EU, bl.a. for å kunne komme dette ondet til livs. I
samarbeid med EU er det innført satellittsporing
av fiskefartøy over 24 meter, hvilket etter mitt skjønn
vil være et særdeles nyttig verktøy
i det videre arbeidet med å forhindre uregelmessigheter
på havet, slik som representanten Solholm her viser til.

Spørsmålet som blir reist,
er også relevant i diskusjonen om utkastforbud
i motsetning til utkastpåbud. Norge er en av
de få nasjonene som har et forbud mot utkast, mens EU har
et påbud om utkast. Vi er sterkt uenig i EUs politikk
på dette området. Det har vi også gjort
klart overfor EU ved en rekke anledninger, og det vil vi fortsette å gjøre.

Påstandene om dumping av
fisk i Nordsjøen foretatt av EU-fartøy
blir tatt opp med EU ved ulike anledninger. Så lenge fartøyene ikke
blir tatt på fersk gjerning, er heller ikke EU
i stand til, eller villig til, å foreta seg noe
i sakens anledning. Det hender dessuten at det framsettes
påstander den andre veien, hvor det vises til
at også norske fiskere dumper fisk
når dette anses som formålstjenlig. Men i begge
tilfeller er det viktig at man tas på fersk gjerning, og
at man har bevis for at det skal kunne holde.

 For det første er det ikke riktig
at vi har en passiv holdning til dette. Problemet som
sådant er så alvorlig at det er sentralt
i enhver forhandling med EU hvor vi behandler ressursforvaltningen i
områder som vi har felles ansvar for. Vi har f.eks. i Nordsjøen
iverksatt strenge reguleringer i samsvar med avtale. Vi
har vanskelige ressursfordelingsforhandlinger, for tiden bl.a. om
kolmule, som nettopp bunner i at ressurser er truet. Da
er dette med ulovlig fiske så absolutt en tilleggstrussel.

Men jeg vil understreke at når denne
saken fra min side har vært tatt opp med Kystvakten,
så gjentar de, som jeg også sier
her, at det er helt nødvendig at synderne tas på fersk
gjerning for at de skal kunne reagere. Når det skjer, gis
det relativt høye bøter både
til skipperen og til rederne i form av inndragning av fangst. Dette
har vi fulgt opp i forhold til Kystvakten, men er kommet til at
i dette spesielle tilfellet er det vanskelig å komme
noe lenger.

 Jeg tror det er viktig at vi her ser at i den
grad vi skulle bruke maktmidler som ikke er
forankret i jusen, ville motparten kunne bruke
de samme maktmidlene overfor norske fiskere. Jeg tror
det er viktig at vi holder fast ved at her må det være
jus og internasjonalt regelverk som skal legges til grunn.

Men for igjen å illustrere at dette
forholder vi oss ikke passive til, så er det
fattet beslutning om at KVSØR fra 2003 på permanent basis
skal få overført et Nordkapp-klasse-kystfartøy
med helikopter, nettopp for å øke overvåkningen
og for å kunne være bedre
i stand til å ta dem som bryter regelverket, også hva
angår dumping. Så dette har vi trykk på;
dette er et tema som både EU og vi
er opptatt av ved enhver anledning.

Jeg lover ut fra det påtrykk som representanten
Solholm kommer med her, å skjerpe denne kritikken og denne
overvåkningen ytterligere.





                

 Først vil jeg bekrefte at det var
et positivt møte statsråden hadde med
fiskerinæringens folk ute i Utgårdskilen på Hvaler.
Jeg blir inspirert av den optimisme og den tro på framtiden
som fiskerimiljøet der viste, og ser det som viktig at
ressursfordelingen skjer på en slik måte
at også denne delen av kysten skal ha en trygg
og god framtid.

Når Fiskeridepartementet regulerer
fisket, er det ikke uvanlig at man legger til grunn en
overregulering. Det betyr at summen av de tildelte maksimalkvotene
til fartøyene er større enn
kvantumet som kan fiskes av gruppen. Det er gjort slik fordi man
av erfaring vet at ikke alle fartøyene
utnytter sine kvoter.

Årets kvote av sild i Nordsjøen
og Skagerrak er uendret i forhold til i fjor, så totalen
er altså ikke endret. Kystfartøygruppen
kan i år, som i fjor, fiske 7 000 tonn nordsjøsild.
Kvantumet til fordeling er, som jeg understreket, uendret. Det er ikke
noe skifte i prioriteringene i så måte.

I 2001 hadde alle kystfartøy
mulighet til å fiske inntil 400 tonn sild, mens kvotene
i 2002 vil variere fra 60 tonn for de minste
fartøyene til 250 tonn for de største.
Maksimalkvotene er for øvrig i tråd med anbefalingene
fra Reguleringsrådet, så vi har faglig grunnlag
for den beslutningen vi har gjort.

I 2001 deltok 127 fartøy i dette fisket,
og 13 av disse fartøyene fisket over
70 pst. av kystfartøygruppens totale kvote. Her ligger
kjernen til det som er spørsmålet. Dette er etter
min vurdering ikke en hensiktsmessig fordeling innad i
gruppen. Jeg så det derfor som nødvendig å redusere
overreguleringen for at fordelingen mellom fartøyene
i 2002 skulle bli jevnere.

Som et resultat av at overreguleringen ble
redusert, har også maksimalkvotene i kystfartøygruppens
fiske etter sild i Nordsjøen og Skagerrak
i 2002 blitt redusert i forhold til i fjor.

Dersom man deler gruppekvoten likt mellom antall deltakende
fartøy i 2001, gir dette 55 tonn til hvert av fartøyene. Etter
min vurdering vil årets reguleringsopplegg, med en reduksjon
av maksimalkvotene, bidra til at den enkelte fisker og det enkelte
fartøy får større sikkerhet for sin andel
av gruppekvoten. Man vil på denne måten kunne
sikre driftsgrunnlaget for flere, både fiskere og fartøy,
enn med fjorårets regulering.

 Den problemstillingen som nå tas opp,
er velkjent, ikke bare på denne delen
av kysten, men generelt. Det er et problem i reguleringssammenheng å avgrense
deltakelsen, fordi en stor deltakelse naturlig nok går
ut over lønnsomheten for næringen. I så måte
har en begrenset ressurs gjort det nødvendig å adgangsbegrense.
Da har man i flere fiskerier, ikke bare i denne
sammenhengen, lagt til grunn dette med deltakelse i tidligere år.

Det er etter mitt skjønn ikke
grunnlag for å omgjøre den reguleringen som er
iverksatt, men vi vil hvert år være åpne
for å vurdere de adgangskriterier som legges til grunn.
Jeg holder fast på at det vil være nødvendig
i framtiden, enten vi snakker om makrell eller andre
ressurser, enten vi snakker om denne delen av kysten eller andre
deler av kysten, å adgangsbegrense nettopp ut
fra behovet for å øke lønnsomheten. Hvis
man ikke gjør det, vil alle bli tapere.
Det å få lønnsomhet slik at helårsfiskerne
får et godt grunnlag for inntekt, rekruttering og verdiskaping
på land i form av industriell produksjon, er retningsgivende
for det arbeidet jeg legger til grunn i departementet.

 Jeg kan vanskelig ta ansvar
for det som måtte være gjort før mine
100 dager i departementet. Jeg er nettopp opptatt av å sikre
driftsgrunnlaget for fiskerne også i dette området,
men det blir vanskelig å gjøre
det hvis jeg skulle følge resonnementet til representanten
Hedstrøm. Han kritiserer at vi har endret reguleringen,
som i fjor medførte at kun 13 fartøy tok 70 pst.
av sildekvoten. Nå forsøker vi å endre
reguleringen slik at flere skal være sikret et
bedre driftsgrunnlag. Men hvis alle skal slippe
til uten noen begrensning, blir det enda mindre
på hvert fartøy. Etter mitt skjønn
er dette av den type problem som blir vondt
uansett hvilken finger man skjærer seg i. Nå tror
jeg at jeg har skåret meg i den minste fingeren.





                

