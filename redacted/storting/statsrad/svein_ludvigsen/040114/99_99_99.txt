 Ifølge Eksportutvalget for fisk importerte
USA ca. 15 000 tonn skjell i løpet av de ni første
månedene i 2003. Statistikken
angir ikke hvor mye av dette som var blåskjell,
som jeg forutsetter representanten Arnesen egentlig mener
når han nevner skjell. Det er også vanskelig å si
hvor mye blåskjell som importeres til USA. Men at det er
et potensial, er det ingen tvil om. På den annen side
har vi ikke registrert at det foregår noen
eksport av skjell til USA fra Norge, verken blåskjell,
kamskjell eller østers.

Ved internasjonal handel med mat må produktene
oppfylle de krav til mattrygghet og kvalitet som mottakerlandet
stiller. Disse kravene skal være i overensstemmelse med
internasjonale avtaler som begge parter er tilsluttet, bl.a. den
internasjonale organisasjonen for matvarestandarder, Codex Alimentarius. Norge
har for tiden formannskapet i fiskerikomiteen
i Codex Alimentarius, som nå vil starte med å utforme
internasjonale standarder bl.a. for skjell. Behovet for omforente
internasjonale standarder har de siste dagene blitt tydeliggjort
i og med at tidsskriftet Science nylig offentliggjorde en artikkel
om påståtte fremmedstoffer i oppdrettslaks. Artikkelen
har de siste dagene vakt stor oppmerksomhet, og det synliggjør, også i
relasjon til det som det blir spurt om her, behovet for en felles internasjonal
forståelse av matvaretrygghet basert på uavhengig
forskning og risikovurdering. Det kan man vel ikke si
var det som kjennetegnet Science-artikkelen.

Ved eksport av sjømat til
USA har Fiskeridirektoratet fram til nå sertifisert at
sjømatvirksomheter og produktene oppfyller USAs krav. Det
blir nå overført til Mattilsynet, som overtok
dette arbeidet fra 1. januar 2004.

Fiskeridirektoratet og amerikanske
tilsynsmyndigheter har også arbeidet med å inngå en
gjensidig avtale som vil kunne forenkle dette
ytterligere. Fiskerimyndighetene har imidlertid ikke mottatt noen
henvendelse fra næringen om ønske eller
behov for en særskilt avtale eller spesielle
avtaleverk, slik som det her pekes på, med amerikanske
myndigheter på skjellområdet.

Jeg vil allikevel be Mattilsynet ta kontakt
med tilsynsmyndighetene i USA for å gjenoppta arbeidet
med en gjensidig avtale på sjømatområdet – det
som Fiskeridirektoratet fram til nå har tatt seg av. Dersom
det skulle vise seg å være et markedspotensial
for norske skjell i USA, vil det selvfølgelig være
aktuelt å inkludere trygghet og kvalitet ved skjell i en
slik avtale. Det er imidlertid all mulig grunn til å minne
om at et av hovedproblemene når det gjelder norske
skjell på de ulike markedene, har vært problemet
med å holde en jevn kvalitet, det gjelder bl.a. størrelse,
og å være leveringsdyktig året
rundt. Det er problemstillinger og ansvarsområder som næringen først
og fremst har, mens vi som myndighet har ansvaret for markedsadgangen.

 Jeg tror også norske skjell
i rent norsk hav har store muligheter. Da er det viktig at det er
en internasjonal standard som både mottakerland
og eksportører har felles opplevelse av. Derfor har jeg
nå bedt Mattilsynet ta kontakt med tilsynsmyndighetene
i USA, slik at det vil være en kontakt som etableres rimelig
raskt. Det må understrekes at dette er en fortsettelse
av det gode samarbeidet som vi allerede
har hatt. Men vi tar nå spesielt dette med skjell,
siden det er en problemstilling som blir reist i denne sammenheng.

Jeg synes det er veldig viktig at vi understreker
viktigheten av dette med internasjonale standarder som bygger på forskningsdata
fra miljøer som framstår som uavhengige. Og når
Mattilsynet nå ivaretar mattrygghet, bygger det på uavhengige
FAO-miljøer. De skal teste dette opp mot vitenskapskomiteen,
som gjennomfører uavhengige risikovurderinger, basert på viten
som er tilgjengelig nasjonalt og internasjonalt. Som fiskeriminister
er det viktig for meg å bidra til at det skapes trygghet
om at norsk sjømat er ren og oppleves som trygg. Det er
slik det generelt blir oppfattet rundt om i verden.

 I Mattilsynets omgang med amerikanerne vil
vi selvfølgelig også ha en god dialog
med skjelldyrkerne – som vi har – nettopp
for å bidra til å skaffe markedsadgang.





                

