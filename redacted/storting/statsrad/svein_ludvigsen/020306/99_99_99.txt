 Spørsmålet må bygge
på en viss grad av misforståelse, for det har
seg slik at bevilgningen til Havforskningsinstituttet for 2002 over
Fiskeridepartementets budsjett kap. 1020 har en realøkning på 27,2 mill. kr.
Det er altså langt fra en reduksjon
av midler til Havforskningsinstituttet. Av realøkningen
skal 4 mill. kr gå til å styrke
nettopp ressursforskningen.

I tillegg overtok Havforskningsinstituttet
fra 1. januar 2002 de oppgaver innen ressursforskning
som hittil har vært utført ved Fiskeriforskning
i Tromsø. Dette skal danne grunnlaget for å etablere
en egen avdeling av Havforskningsinstituttet i Tromsø.
Havforskningsinstituttet får gjennom dette ansvaret for å forvalte
den samlede nasjonale innsatsen på ressursforskning.

Fiskeriforskning har på sin side også fått
en realøkning i sitt budsjett for 2002,
hvorav 4,7 mill. kr er øremerket til
ressursforskning. Denne økningen utgjør sammen
med økningen over Havforskningsinstituttets budsjett
til ressursforskning en samlet realøkning til ressursforskning
på 8,7 mill. kr i 2002.

Hovedinnsatsen innen ressursforskningen
skal være å fremskaffe et godt kunnskapsgrunnlag
for en bærekraftig høsting av det marine
ressursgrunnlaget.

Det skal foretas tellinger med påfølgende
bestandsberegninger på grønlandssel og klappmyss
i Vesterisen i 2002. Det er foretatt tellinger
for kystsel tidligere, som ligger til grunn for uttaket. Arbeidet
med bestandsberegninger for hval, med hovedvekt på vågehval,
skal videreføres på dagens nivå.
Arbeid med hvalens fordeling i økosystemer og interaksjon
med fiskeriene skal prioriteres.

Fiskeriforskning har opparbeidet seg stor ekspertise på sjøpattedyr.
Innenfor den nye organiseringen, hvor denne
ekspertisen vil inngå som en del av Havforskningsinstituttet,
ser jeg for meg en betydelig styrket innsats totalt sett på sjøpattedyrforskningen
i Norge.

I stedet for å være
beskjemmet over en redusert forskningsinnsats på sjøpattedyr,
som da ikke er tilfellet, er jeg tilfreds med å kunne
si at denne forskningen har fått et styrket grunnlag, og
det er både representanten Arnstad og jeg enige om er nødvendig.

 Jeg vil selvfølgelig ikke ha
oppfatning om det kommende budsjettet. Regjeringen skal samles på Halvorsbøle
til helgen, og jeg skal vokte meg vel for å snakke om fremtiden
i så måte. Derimot skal jeg garantere at for fremtiden
er dette et prioritert område.

For Regjeringen og for meg som fiskeriminister
er det et ønske om økt innsats og flere
midler knyttet til bestandsforskning, nettopp fordi vi
må se tingene i en økosystemsammenheng. Økosystemforvaltning
ligger til grunn for den politikken som har vært ført,
og det ser vi både av de klare prioriteringene
i budsjettet og av den innsats vi gjør for å øke
uttaket av kystsel innenfor de anbefalingene
som er der. Vi har økt uttaket av hval innenfor
det regimet som er lagt av IWC. På den måten har
vi dokumentert at vi er villig til å gå den veien
som er nødvendig for å sette dette i sammenheng – da
trengs det økt kunnskap om kompliserte sammenhenger – og
det har vi gjort gjennom budsjettet. Det er ikke riktig å fremstille
det som om kuttet på f.eks. Fiskeriforskning i Tromsø går
ut over flerbestandsforskningen. Det er en realøkning
som står fast, og det er jeg fornøyd
med.

 Jeg kan bekrefte at det budsjettfremlegget
som vil komme for neste år, vil bli fremlagt i Stortinget,
og da skal vi drøfte disse tingene!

