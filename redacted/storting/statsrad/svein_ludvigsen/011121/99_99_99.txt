  Leveringsplikt knyttet til torsketrålkonsesjoner
er ett av flere distriktspolitiske virkemidler. Oppbyggingen av
ferskfisktrålerflåten skjedde i det vesentlige
som en konsekvens av etableringen av frossenfiskindustrien på 1960-tallet.
Industrien var avhengig av jevn og sikker råstofftilførsel,
et forhold som kystflåten på det tidspunktet ikke
kunne tilfredsstille. Konsesjon for ferskfisktrålere
ble derfor tildelt rederier som hadde tilknytning til filetanlegg.
Denne tilknytningen var tilstrekkelig for at formålet med
konsesjonen skulle oppnås, nemlig leveranse til industrien.
Senere ble tilknytningen mellom rederi og filetindustri
svekket, og myndighetene påla i stedet trålerne
leveringsplikt til bestemte steder og bestemte
bedrifter.

Opprinnelig gjaldt leveringsplikten bare
ferskfisktrålere. Senere har også rundfrysetrålere
og enkelte småtrålere hvor filetindustrien har
hatt eierinteresser, blitt pålagt leveringsvilkår.

Jeg uttalte til NRK Finnmark at Fiskeridepartementet vil
foreta en gjennomgang av leveringsvilkårene knyttet til
torsketrålere. Jeg finner det imidlertid ikke
formålstjenlig å se på leveringsplikten
isolert. Jeg ønsker å vurdere dette
virkemiddelet, som er et distriktspolitisk virkemiddel, sammen med
andre distrikts-, nærings- og regionalpolitiske
virkemidler. I den forbindelse kan jeg opplyse at også fylkesbindingene
knyttet til deltakeradgangen i fisket etter torsk, sei
og hyse med konvensjonelle redskap, de geografiske begrensninger
enhetskvoteordningen setter og andre regionale/geografiske
virkemidler, vil bli gjennomgått. Jeg vil komme tilbake
til konkrete tiltak når jeg har foretatt denne gjennomgangen.
Det er viktig at man gjør tingene i riktig rekkefølge.

Når det gjelder leveringsvilkår,
vil også det såkalte Eierskapsutvalget,
som bl.a. skal vurdere forhold knyttet til eierskap til fiskefartøy
og deltakerloven, se nærmere på disse forholdene.

  Jeg vil understreke at i den gjennomgangen
som jeg har funnet det nødvendig å foreta, og
som det er betimelig å foreta, ligger det ikke noe
varsel om at man skal lempe på betingelsene. Jeg har understreket – jeg
gjorde det også i mitt svar – at leveringsforpliktelsen
og leveringsvilkårene er knyttet til andre
distriktspolitiske virkemidler, og det ligger det ikke
noe varsel om at man skal avvikle. Men det er altså et
faktum at skiftende regjeringer, også regjeringer
hvor spørreren har vært med, på 1990-tallet
har praktisert leveringsvilkårene i større og
mindre grad på en lempelig måte. Det
har hatt mange årsaker: Eierstrukturen i flåte og
industri er endret, filetindustriens vilkår
er for tiden vanskelige, russertorsken har gjort at det ikke
har vært det samme behovet for å holde hardt på dette.

Jeg ønsker å ta
en gjennomgang, slik at man har juridiske og praktiske ordninger
som virker i forhold til hensikten, og at man har sanksjoner. Et
av problemene i dag er jo at sanksjonsmulighetene ikke
er så helt enkle å håndheve. Fra min side
understreker jeg altså at dette er et distriktspolitisk
virkemiddel, det skal være et distriktspolitisk
virkemiddel, men det må ikke forhindre at vi
ser på enhver ordning med den nye tids øyne.

  Jeg reserverer meg mot den oppfatning som
spørreren har om at jeg har endret standpunkt.
Dette standpunktet og denne argumentasjonen har jeg hatt hele
tiden. At spørreren vil tillegge meg andre motiver,
kan ikke jeg svare for. Men jeg understreker at denne
gjennomgangen er nødvendig, og at det er betimelig å gjøre
dette. Deretter skal vi trekke konklusjonene om hvordan dette skal
praktiseres i tiden fremover.





                

