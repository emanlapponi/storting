 Jeg vil takke for interpellasjonen. Den gjelder barn og unge som ofte har store behov for koordinert hjelp og støtte.




Skadevirkninger av overgrep mot barn tar mange former. Vi vet nå mer om hvilke barn som er spesielt risikoutsatt, enn vi gjorde tidligere. Dette er dokumentert gjennom bl.a. NOVA Rapport 20/07 Vold og overgrep mot barn og unge, som ble publisert i november i fjor.




Regjeringen prioriterer arbeidet med å bekjempe vold og overgrep mot barn høyt. Vi har derfor bygd ut aktuelle kompetansemiljøer kraftig de siste årene. Vi har satt i gang flere nye tiltak rettet mot denne gruppen. La meg nevne noen eksempler.




Regjeringen presenterte rett før jul «Vendepunkt. Handlingsplan mot vold i nære relasjoner 2008-2011». Tiltak 24 i denne planen skal stimulere kommunene til å utarbeide kommunale eller interkommunale handlingsplaner mot vold i nære relasjoner. Et nasjonalt kunnskapssenter om vold og traumatisk stress er etablert, sammen med fem regionale ressurssentre. De regionale ressurssentrene om vold, traumatisk stress og selvmordsforebygging skal legge til rette for og bistå kommuner.




Som representanten Molvær Grimstad kjenner til, har de fem regionale ressurssentrene blitt opprettet i 2006 og 2007. Alle sentrene har egne faggrupper for arbeid med vold og overgrep. Også de delene av virksomheten som arbeider med traumer og selvmordsforebygging, er høyst relevante i forhold til volds- og overgrepsutsatte barn. Ressurssentrene skal bidra til å gi de volds- og traumeutsatte barn koordinert og forskningsbasert hjelp og behandling. De driver ikke selv klinisk virksomhet eller utredningsarbeid. Relativt mange av de ansatte ved ressurssentrene har imidlertid deltidsstillinger i klinisk virksomhet. Sentrenes rolle i arbeidet mot vold og overgrep består av veiledning, konsultasjon, kunnskapsspredning og nettverksbygging.




Regjeringen har også satt i gang arbeidet med å lovfeste krisetilbudet. Kommunene vil da få et klarere ansvar for å gi hjelp til barn og voksne som er utsatt for vold i nære relasjoner.




To barnehus er etablert i 2007. Tre nye barnehus skal opprettes i løpet av 2008. Barnehusenes ansvarsområder er saker som gjelder seksuelle overgrep og vold i nære relasjoner. Kapasiteten i arbeidet med slike saker vil med andre ord bli kraftig styrket. Å gi veiledning, konsultasjon og behandlingstilbud er blant barnehusenes viktigste oppgaver.




Tilbud som barnehus og regionale ressurssentre er under etablering eller er nylig etablert. Regjeringen arbeider kontinuerlig for å sikre en klar rolle- og ansvarsfordeling mellom berørte tjenester. Med «berørte» mener jeg her bl.a. kommunale tjenester, helseforetak, familievernkontorer, politi og rettsvesen, fagteam i barnevernet, barnehus og regionale ressurssentre.




Jeg vil i 2008 møte representanter fra kommunene i hele landet. Dette vil skje gjennom samlinger i ni regioner. Ett av tre hovedtemaer for samlingene er vold og overgrep mot barn.




Representanten Molvær Grimstad spør om jeg vil arbeide for at tverrfaglige utredningsteam skal finnes i hele landet. Molvær Grimstad viser til erfaringene med et tverrfaglig utredningsteam ved mistanker om overgrep mot barn. Teamet har eksistert i Vest-Agder fra 2001. Etter barnevernsreformen har teamet vært underlagt et av fagteamene i Barne-, ungdoms- og familieetaten i region sør. Teamet består av personell fra det regionale barnevernet, fra psykisk helsevern for barn og unge og fra barnemedisinsk avdeling. Barnevernsregionen og Regionalt ressurssenter om vold, traumatisk stress og selvmordsforebygging - Sør har nå en dialog om videre utvikling av utredningsteamet. Et av spørsmålene som diskuteres, er om slike utredningsteam bør prøves ut i andre fagteamområder.




Erfaringene med dette ene utredningsteamet er til nå bare analysert i én systematisk rapport. Rapporten er skrevet i 2004. Beslutningsgrunnlaget er derfor for dårlig til å kunne ta stilling til spørsmålet om å opprette slike team i hele landet. Behovet for å opprette nye enheter må vurderes i sammenheng med bl.a. de andre tiltakene som Regjeringen har satt i gang for barn som utsettes for overgrep og vold i nære relasjoner. Jeg vil nå utdype hva jeg sikter til.




Bufdirs fagteam tilbyr kommunene bistand i vanskelige barnevernssaker. Her har Bufdir lagt vekt på kompetanseheving i forhold til vold og overgrep mot barn. Fagteamene bistår også små kommuner gjennom å foreta begrensede utredningsoppgaver i kompliserte saker. Saker som gjelder vold og overgrep, er ofte kompliserte. Departementet og Barne-, ungdoms- og familiedirektoratet har derfor arbeidet systematisk de siste årene med å heve fagteamenes kompetanse om vold og overgrep mot barn. Slik kompetanseheving vil bli videreført og styrket.




I tillegg arbeider tverretatlige konsultasjonsteam med vold og overgrep mot barn. Slike team finnes i de fleste fylker og fagteamområder. Hvilke problemstillinger de arbeider med i tillegg til overgrep, varierer noe. Mange av teamene er knyttet til Bufetat, mens andre har en annen organisatorisk tilknytning.




Jeg kommer nå tilbake til representanten Molvær Grimstads spørsmål om å opprette utredningsteam. Som sagt før, er det ikke grunnlag for å si at modellen fra Vest-Agder bør videreføres i hele landet. Regjeringen vil sikre helhetlige og koordinerte tilbud til volds- og overgrepsutsatte barn. Hvordan vi skal nå dette målet, må bestemmes på bakgrunn av vitenskapelig dokumentasjon og erfaringsbasert kunnskap. Før vi tar stilling til å etablere nye tilbud, bør vi derfor vurdere erfaringene med de tilbudene som nå er under oppbygging.




