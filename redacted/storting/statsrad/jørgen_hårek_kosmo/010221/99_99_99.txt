 Arbeidet med å opprette kommisjonen
har tatt lengre tid enn beregnet, og det beklager jeg. Dette har
sin bakgrunn i at det har vært vanskelig å finne
kandidater med riktig kompetanse. Dykkermiljøet i Norge
er lite, slik at antallet aktuelle kandidater har vært
nokså begrenset. Kommisjonen skal videre være
uavhengig, noe som betyr at både myndigheter og personer
som tidligere har vært involvert i dykkervirksomheten på norsk
sokkel, ikke kan sitte i kommisjonen. Dette har også begrenset
utvalget av aktuelle kandidater ytterligere.

Det har vært viktig for meg å unngå enhver
tvil om kommisjonsmedlemmenes kompetanse og habilitet. Av den grunn
har utvelgelsesprosessen tatt tid. Jeg kan imidlertid forsikre om
at kommisjonen vil bli opprettet i løpet av meget kort
tid.

Jeg har for øvrig lagt opp til at
det opprettes en forholdsvis liten kommisjon, bestående
av fire personer. Disse vil inneha juridisk, medisinsk og teknisk
kompetanse. I tillegg har jeg lagt stor vekt på at kommisjonen skal
benytte seg av annen tilgjengelig medisinsk og teknisk kompetanse
både i innland og utland.

Jeg har merket meg at Stortinget har bedt Regjeringen vurdere å gi
Nordsjødykkeralliansen observatørstatus i kommisjonen.
Regjeringen har formelt ikke oppnevnt kommisjonen ennå.
Jeg kan imidlertid forsikre om at det er en forutsetning for meg
at kommisjonen sikrer en god dialog med alle berørte parter,
herunder representanter for dykkerne, for å få belyst
alle forhold.

  Jeg hører hva spørreren
sier, og jeg viser bare til mitt første svar. Jeg er enig
i at dette har tatt urimelig lang tid, kanskje svært urimelig lang
tid. Vi har satt fokus på dette, og vi vil i løpet
av de nærmeste dager oppnevne kommisjonen. 

Hvordan vi rent praktisk skal ordne forholdet
mellom kommisjonen som kommisjon og alle interessegruppene, inkludert
dykkermiljøet, som bør ha rikelig anledning til å kunne
bringe sine synspunkter på banen – hvordan vi skal
organisere dette i forhold til om det skal være observatørstatus,
eller det skal være referansegrupper, eller på hvilken
måte vi skal ordne det – skal jeg komme tilbake til
når kommisjonen er oppnevnt. Men jeg kan forsikre om at
disses interesser skal få komme fram i lyset og bli vurdert.

  Hvis jeg får en søknad,
skal den selvsagt bli meget seriøst vurdert. Også jeg
er opptatt av at den erfaring, den kompetanse og den informasjon som
de sitter inne med, blir sikret på en slik måte
at den kan brukes både i kommisjonens arbeid og for ettertiden.

