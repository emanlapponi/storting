 Regjeringen ønsker å legge
forholdene til rette for utviklingen av Bjørvika-området
til beste for Oslo, med de positive ringvirkninger dette kan ha
både for byen, for regionen og for landet. Et viktig hensyn
bak Regjeringens satsing er ønsket om å legge
forholdene best mulig til rette for byggingen av ny opera i området.
Bidrag fra alle grunneiere i området er, slik det er fastslått
i Nasjonal transportplan for perioden 2002-2011, en forutsetning
for å kunne fullfinansiere senketunnelen under Bjørvika
og dermed realisere byutviklingen.

Regjeringen har nylig gjennom behandling av
saken lagt føringer for det videre arbeid med saken fra
statens side. Arbeids- og administrasjonsdepartementet har i denne
forbindelse overtatt det statlige koordineringsansvaret
for utviklingen av området fra Miljøverndepartementet.
Departementet arbeider for tiden med å forberede det nødvendige
materiale som grunnlag for samtaler og forhandlinger med grunneierne
i området med sikte på å danne et felles
utviklingsselskap for Bjørvika-området. Før
dette forarbeidet er sluttført, er det for tidlig å si noe
om hvordan arbeidet med å starte selskapet konkret skal
legges opp.

Jeg vil presisere at staten som sådan
ikke skal involvere seg med forpliktelser i dette selskapet. Selskapet
vil ha som formål å drive med generell byutvikling
i Bjørvika-området, utover eventuelle statlige
grunneiere som ønsker å engasjere seg på et
kommersielt grunnlag, som f.eks. NSB Eiendom.

Departementet arbeider med sikte på å komme
godt i gang med og forhåpentligvis sluttføre forhandlingene
om et slikt selskap i løpet av første halvår
eller i begynnelsen av annet halvår i år.

 Det er nettopp det som er hensikten med å etablere
dette utviklingsselskapet, at staten gjennom de ulike aktørene
skal ha en mulighet til å koordinere sin samlede innsats.

 Det er underhåndskontakt mellom departementet
og Oslo kommune. Kontaktene ser positive ut. 

Disse foreløpige drøftingene
er ennå ikke behandlet på politisk plan, verken
i departementet eller i Oslo kommune, men det er klart at det er
min og Regjeringens ambisjon at dette selskapet skal bli fullstendig,
dvs. inkludere både statlige og kommunale eierinteresser.
Det er det vi mener vil føre til det beste resultatet.
Drøftingene og – unnskyld at jeg sier det – Oslo
kommunes holdning til disse problemene vil være avgjørende
for om vi når fram til et felles mål.

Per Ove Width hadde
her overtatt presidentplassen.





                

