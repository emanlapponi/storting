  Regjeringens program for fornyelse av offentlig
sektor ble omtalt i St.prp. nr. 1 for Arbeids- og administrasjonsdepartementet
for 2001, og fikk stort sett positiv mottakelse under behandlingen
i Stortinget. Programmet omfatter store reformer som sykehusreformen,
universitets- og høyskolereformen, forsvarsreformen, politireformen
osv., og ikke minst oppgavefordelingen mellom forvaltningsnivåene.
I tillegg kommer reformer og gjennomgående tiltak som retter seg
mot hele den offentlige forvaltning, for å forenkle og effektivisere
denne til beste for brukerne, altså befolkningen. Disse
reformene dreier seg om å utnytte ny teknologi for å kunne
gi nye tjenester for brukerne, f.eks. døgnåpen
forvaltning, raskere informasjon og svar og effektiv dokument- og
saksbehandling. De dreier seg også om å få til
et mer oversiktlig og enklere regelverk og sikre at vi ikke til
stadighet produserer nye regler som er uhensiktsmessige for kommuner,
næringsliv og enkeltpersoner. I tillegg omfatter Fornyelsesprogrammet
organiseringen av forvaltningsapparatet, slik at ressursene blir
effektivt brukt til tjenesteproduksjon og vi får redusert
interne administrasjonsoppgaver, slik som unødig rapportering. 

Når det gjelder de større
reformene som sykehusreformen, Politireform 2000, universitets-
og høyskolereformen, forsvarsreformen, ansvars- og oppgavefordelingen mellom
forvaltningsnivåene og flere andre forslag til større
omorganiseringer, vil disse forelegges som meldinger og/eller
proposisjoner til Stortinget. Flere legges fram allerede i vår.

Jeg har varslet at jeg vil redegjøre
for Stortinget om status og problemstillinger på det forvaltningspolitiske område
i april, med hovedfokus på Regjeringens fornyelsesarbeid.
Jeg håper at Stortinget involverer seg sterkt i diskusjonene
knyttet til stortingsmeldinger, proposisjoner og den forvaltningspolitiske
redegjørelsen. I tillegg vil Regjeringens langtidsprogram
bli lagt fram denne våren, og her står også fornyelse
av offentlig sektor i fokus.

Stortinget har avgjørende innflytelse
på hvordan regelverket, ulike velferdsordninger,
organiseringen av forvaltningen og fordelingen av ressursene blir.
Mitt ønske er at vi i alle sakene til Stortinget som angår
fornyelse av offentlig sektor, får tydelig fram – og
enda tydeligere enn vi har fått det til nå – både
hovedhensiktene med og forventede effekter av våre forslag.

En av hovedhensiktene med fornyelsen av offentlig sektor
er at vi må få til en dreining av ressursbruken
fra administrasjon til tjenesteyting. Dette er en stor utfordring
som vil medføre omstilling og omorganiseringer som også kan
føre til at folk må bytte arbeidsplass.

For øvrig vil jeg gjerne bidra til
at ulike fora diskuterer Fornyelsesprogrammet, og at det stadig
kommer nye forslag om forbedringer. Programmet er ikke statisk, men
skal være en kontinuerlig prosess. Vi vil gjerne bidra
dersom det er komiteer/grupper i Stortinget som ønsker
mer informasjon om Fornyelsesprogrammet eller ulike temaer innenfor
dette.

  Som jeg har sagt, er det viktig at Stortinget
diskuterer de overordnede prinsipper som skal ligge til grunn for
fornyelsen. Det er bare på den måten man kan holde
fokuset på de framtidige ønsker, samtidig som
man diskuterer de ulike organisasjonsendringer som en konsekvens
av de overordnede ønskene. Derfor vil langtidsprogrammet
være en utmerket anledning til å diskutere det
overordnede fokus, samtidig som man har blikk for de enkelte organisasjonssaker,
som etter tur vil bli framlagt for Stortinget.

  Det er to innfallsvinkler til dette. Det ene
er at staten som virkemiddelaktør må bidra til å få utviklet
næringsvirksomhet i disse kommunene. Det andre er at staten
som en stor bruker av offentlige tjenester, men også som
en stor produsent, medvirker til å desentralisere, dvs.
legge ut virksomheter fra Oslo, og det er selvsagt slik at de områder
av landet som blir mest rammet, må få den største
støtten i forbindelse med en slik omdisponering – selvsagt
under forutsetning av at vi kan greie å stille med nødvendig
kompetanse for å løse oppgavene. Dette er noe
som Regjeringen vil ha et hovedfokus på i framtiden.

