 Stortinget har fra 1. januar 2000 vedtatt at
statsloser positivt er unntatt fra skattelovens bestemmelser om
sjømannsfradrag.

Innledningsvis vil jeg si at det normalt ikke
gis kompensasjon for endringer i skatteregler. Det ble imidlertid gjort
et unntak i 1992, jf. St.prp. nr. 75 for 1990-91, om at
enkelte yrkesgrupper som hadde hatt sjømannsskatt over
lengre tid, skulle få 100  pst. kompensasjon for
bortfall av sjømannsfradraget. Dette gjaldt så vel
privat som offentlig sektor.

I 1992 ble det på denne bakgrunn ført
forhandlinger om kompensasjon for bortfallet av sjømannsfradraget
for de grupper som hadde hatt dette før 1992.

Statslosene fylte ikke lovens kriterier for
sjømannsfradrag før 1992, og hadde derfor ikke
rett til fradraget. Statslosene ble derfor ikke omfattet av avtalen
mellom Arbeids- og administrasjonsdepartementet og organisasjonene
i 1992.

I 1992 endret imidlertid Finansdepartementet
ved forskrift av 13. februar 1992 kriteriene med sikte på å snevre
inn kretsen av sjøfolk med rett til sjømannsfradrag. Det
var ikke tilsiktet at statsloser skulle få rett til sjømannsfradrag
i og med at losarbeidet foregår over relativt korte strekninger
og at nesten alle overnattinger skjer hjemme. 

Slik disse kriteriene ble utformet, kom statslosene utilsiktet
inn med rett til sjømannsfradrag.

For å rette opp denne utilsiktede
retten vedtok Stortinget regjeringens forslag, jf. St.prp. nr. 1
for 1999-2000, om at statslosene er unntatt fra skattelovens bestemmelser
om sjømannsfradrag fra 1. januar 2000. I budsjettet er det
lagt opp til at dette gir en skattemessig innsparing på om
lag 5 mill. kr. Slik jeg forstår det,
ble det i Stortinget diskutert om bortfallet skulle kompenseres
slik det ble gjort i 1992. Flertallet sluttet seg til at det ikke
skulle gis kompensasjon for statslosene.

På denne bakgrunn finner jeg ikke
grunnlag for noe annet enn å følge opp Stortingets
beslutning.

  I og for seg kan jeg godt forstå at
spørreren og statslosene er skuffet over det svaret jeg
er nødt til å gi. Men det hjelper liksom ikke
hvor mye forståelse jeg enn har for problemstillingen,
for Stortinget har faktisk fattet et vedtak, og dette spørsmålet har
vært diskutert i Stortingets organer i forbindelse med beslutningen. 

Det fins derfor ikke noe grunnlag for meg til å ha
noen annen forståelse av spørsmålet enn
det Stortinget har lagt til grunn – og det må jeg
rette meg etter, selvsagt. Derfor er det ingen annen vei inn i dette
enn å ta til etterretning det vedtaket Stortinget har fattet.

  Jeg redegjorde i mitt første svar
for sakens fakta. Statslosene hadde ikke ved de endringene som ble
gjennomført i 1992, rett til å føre forhandlinger
om kompensasjon, men det var utilsiktet ved forskriftsendringen
som senere ble gjort, at statslosene derigjennom fikk rett til sjømannsfradrag.

Spørsmålsstilleren burde
jo ha stilt disse spørsmålene og tatt denne diskusjonen
da Stortinget behandlet saken, det var jo da beslutningen ble tatt.
Det er ingenting jeg kan gjøre i ettertid for å glatte
over den beslutningen Stortinget har tatt – den må jeg
selvsagt rette meg etter, det skulle bare mangle.

