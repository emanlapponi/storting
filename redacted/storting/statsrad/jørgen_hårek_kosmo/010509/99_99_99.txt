 En eventuell fusjon mellom Aker Maritime
og Kværner vil være av en slik karakter
at det er naturlig å vurdere den etter konkurranseloven.
Konkurransetilsynet kan gripe inn mot bedriftserverv dersom
tilsynet finner at ervervet vil føre til eller forsterke
en vesentlig begrensning av konkurransen i strid med formålet
i loven. Dette er bakgrunnen for at Konkurransetilsynet har bedt
om uttalelser fra berørte aktører om en eventuell
fusjon mellom Aker Maritime og Kværner. Å innhente høringsuttalelser
fra berørte aktører er vanlig praksis i saker
som omhandler bedriftserverv.

Tilsynet hadde satt en høringsfrist
til 27. april, bare noen dager før generalforsamlingen
i Kværner skulle holdes. Jeg understreker at Konkurransetilsynet
skal gjøre sitt faglige arbeid etter loven, å vurdere
en eventuell fusjon opp mot lovens bestemmelser,
uten innblanding fra departementet som overordnet myndighet. Men
jeg anså det som meget uheldig dersom selve prosessen som
Konkurransetilsynet hadde satt i gang – altså ikke
beslutningen, men prosessen – skulle få direkte
innvirkning på generalforsamlingen. Jeg bad derfor Konkurransetilsynet om å utsette
høringsfristen til etter at generalforsamlingen hadde funnet
sted, nettopp fordi jeg ikke ville at disse høringsuttalelser
skulle kunne tolkes til fordel for én av partene.

Det er i denne saken ikke snakk om å hindre
at aktørene får kjennskap til en lovs konsekvenser
før beslutning tas, slik representanten Morten Lund hevder.
Lovgivningens konsekvenser her ville først være
klar etter en forsvarlig vurdering av en eventuell fusjon.
Konkurransetilsynet ville aldri kunne foreta
en forsvarlig vurdering av de konkurransemessige virkningene av
en slik fusjon på så kort tid som fra 27. april
til 4. mai.

 Til det siste spørsmålet
må jeg svare et ubetinget ja. Vi har ikke i departementet,
ei heller jeg som administrasjonsminister, ei heller Regjeringen,
noen intensjoner om å tilkjennegi
noe som helst slags syn i forbindelse med en så viktig
prosess som dette, der det er aksjeeierne som skal fatte beslutning
om hvorvidt de skal sette sammen et styre for en bedriftsforsamling
på en slik måte at man oppnår bestemte
mål. Dette er ikke et myndighetsspørsmål.
Det som er et myndighetsspørsmål, er den etterfølgende
vurdering av den faktiske prosess og dens konkurransemessige betydning. Myndighetsvurderingen
av en eventuell fusjon vil være et spørsmål
som Konkurransetilsynet skal avgjøre helt på selvstendig
grunnlag. Så vil det være opp til partene om en
avgjørelse fra Konkurransetilsynet skal ankes.

Jeg understreker nok en gang at det som var
min ambisjon og min intensjon var bare å unngå at
det ble spekulasjoner om at myndighetene hadde bestemte
interesser. Derfor utsatte vi høringsfristen.

  Selvsagt ikke. Konkurransetilsynet
opptrer jo også som rådgivere i en rekke sammenhenger.
Det vil aldri være slik at Konkurransetilsynet gir
noe som helst slags forhåndstilsagn, verken positive eller
negative. Men Konkurransetilsynet vil i enhver sammenheng, dersom
aktører henvender seg til Konkurransetilsynet og ber om å få deres
vurdering av spesielle disposisjoner, gi et foreløpig svar
uten at det forplikter Konkurransetilsynet i forhold til eventuelle
innsigelsessaker i fremtiden. Det vil fortsatt være situasjonen,
og Konkurransetilsynet håndterer de spørsmålene
og de henvendelsene helt på selvstendig grunnlag.

