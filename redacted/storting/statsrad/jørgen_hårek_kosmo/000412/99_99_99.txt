 Jeg går ut fra at de forskrifter som
representanten Vihovde refererer til, er gjeldende forskrift om
krav til byggverk og produkter til byggverk, fastsatt av Kommunal-
og regionaldepartementet 22. januar 1997.

Forskriftens § 10-1 krever
at enhver bygning kan nyttes til sitt forutsatte formål,
og at utformingen av bygningen gir gode bruksmuligheter for orienterings-
og bevegelseshemmede. Hva dette betyr i praksis, er nærmere beskrevet
i §§ 10-21 og 10-31.

Jeg vil først få understreke
at det er min klare forutsetning at tilgang til og framkommelighet
i Statens Hus, enten det nå er i Bergen eller andre steder
i Norge, minst skal være slik forskriftene krever – og
jeg gjentar: minst skal være slik forskriftene krever – dvs.
gi gode bruksmuligheter for alle.

Til representanten Vihovdes spørsmål
kan jeg videre opplyse at Statens Hus i Bergen er lokalisert til
et byutviklingsområde med høy utnyttelsesgrad.
Parkeringsplasser er av kommunale planmyndigheter i gjeldende reguleringsplan
forutsatt dekket i nærområdet, eksempelvis i ByGarasjen.
Jeg kan forstå at dette ikke nødvendigvis er den
beste løsningen for funksjonshemmede, og vil derfor be
Statsbygg om å ta denne saken opp med Bergen kommune for å finne
en bedre løsning.

Når det gjelder problemene med tilkomst,
kan jeg opplyse at kvartalet fortsatt er under opparbeidelse med hensyn
til veier, fortau mv. Dette arbeidet utføres i kommunal
regi og antas ferdigstilt i nær framtid. Det vil da bli
truffet tiltak som forenkler tilkomsten bl.a. for rullestolbrukere
og eventuelt andre med bevegelseshemming. Med tanke på disse
brukergruppene vil det også i nær fremtid bli
installert en ny løsning for åpning av inngangsdør,
da den nåværende med automatisk åpning
ikke fungerer tilfredsstillende.

Statsbygg er, etter det jeg har fått
opplyst, for øvrig ikke kjent med at det er noe å utsette
på resepsjonsområdet.

Jeg kan videre opplyse om at bygget har i alt
seks handikaptoaletter, fire for ansatte og to for besøkende.
Toalettene i 1. og 11. etasje er tiltenkt besøkende,
mens de øvrige er plassert i annenhver etasje til bruk
for ansatte. Etter det jeg har fått opplyst av Statsbygg,
er handikaptoalettene i samsvar med forskriftenes krav
på dette området.

Det er ikke unormalt at det oppdages en del
feil og mangler ved innflytting i nye hus. Noen kan skyldes nye eller
endrede krav til funksjon, noen kan tilbakeføres til dårlig
eller feil utført arbeid fra byggherrens eller entreprenørens
side. Uansett, krav i lover og forskrifter skal følges
opp. Jeg går derfor ut fra at Statsbygg gjør det
som er nødvendig for å få brakt alle
bygningstekniske forhold i forskriftsmessig orden, også når
det gjelder Statens Hus i Bergen.

  Jeg tror ikke forskriftene er slik utformet
at det skulle være noe grunnlag for å skjerpe
dem inn. Det jeg sa, er vel mer et uttrykk for en viljeserklæring
om at staten bør gå foran med et godt eksempel,
og at staten både som byggherre og i og for seg som etablerer
av bygg og tilbud som skal være tilgjengelig for alle uansett
handikap, på den måten sørger for å sette standarder
for hva som også skal være gjeldende for det private
markedet. Det er dette som må være ambisjonen vår.
Jeg nevnte en rekke forhold som det helt åpenbart er mulig å forbedre.
Jeg kan forsikre om at verken jeg eller Statsbygg har noe ønske
om at staten skal tilby noe som er dårligere enn det forskriftene
forutsetter – heller tvert imot. Jeg skal forsikre meg
om at Statsbygg i sin virksomhet følger dette opp også i
fremtiden. Det skulle ellers bare mangle!

  Jeg tror ikke det er tvil om hva som var Stortingets
intensjoner med de merknader og de beslutninger som var tatt. Bygget
var teknisk sett ferdig for en måned siden. Planleggingsprosessen
for dette bygget startet lenge før denne statsråden
overtok sitt embete, og det var jo en annen regjering og en annen statsråd
som gav signaler og direktiver i forhold til oppstarten på dette
prosjektet, så jeg kan i og for seg ikke uttale meg så mye
om hva som har skjedd i denne prosessen. Det jeg kan uttale meg
om, er at jeg skal forsikre meg overfor ledelsen i Statsbygg om
at disse områdene blir prioritert både i planlegging,
prosjektering og byggearbeid i fremtiden.





                

