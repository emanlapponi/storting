 Ansvaret for NSB BA og Jernbaneverket ligger
som kjent hos samferdselsministeren på vegne av Regjeringen.
Når ovennevnte spørsmål er rettet til
arbeids- og administrasjonsministeren, går jeg ut fra at
det er som følge av et oppslag i media i den senere tid,
hvor innholdet i et notat fra meg til samferdselsministeren var
gjengitt.

Notatet var ment å være en
meningsytring, der jeg som togbruker hadde synspunkter på en
utvikling jeg som reisende syntes var negativ.

Også på mitt ansvarsområde
møter jeg innimellom frustrerte og til dels sinte brukere.
Kritikk er aldri hyggelig, men likevel er det viktig å lytte
til den, ta den på alvor og bruke den som en kilde til
forbedring.

I Regjeringens fornyelsesprogram er et av hovedmålene
at organisasjon og tjenesteproduksjon skal være basert på brukernes
behov. Skal vi kunne ivareta dette, må vi være
i dialog med brukerne og ta deres behov og synspunkter på alvor.
Og særlig må vi høre på de misfornøyde
brukerne. Bare da kan vi rette opp de feilene som vi gjør.

Dette er viktig for alle offentlige virksomheter,
og faktisk helt livsnødvendig for de deler av offentlig
virksomhet som opererer i et marked, slik NSB gjør.

For samfunnet er det viktig at jernbanen fortsatt
kan utvikle seg som et godt, attraktivt og miljøvennlig
transporttilbud. Når det gjelder virkemidlene for å lykkes
med denne målsettingen, vil det bli presentert forslag
til en jernbanepolitikk som Stortinget aktivt kan medvirke til å få best
mulig. Dette er imidlertid, som jeg tidligere har sagt, en oppgave
som samferdselsministeren vil håndtere på vegne
av Regjeringen.

  Jeg regner faktisk med at stortingsrepresentanten
er kjent med og i og for seg også er innforstått
med det ansvar og den viktighet som Stortingets talerstol har. Når
det skal presenteres holdninger til enkelte virksomheter i statlig
regi som er underlagt de enkelte statsråders ansvarsområde,
er det viktig at både de kommentarer og den diskusjon som
skal foregå om fremtiden til disse selskapene og deres
forpliktelser, skjer i forhold til den statsråden som er
konstitusjonelt ansvarlig.

Jeg vil i tillegg til det si at jeg så langt
fra verken som arbeids- og administrasjonsminister eller som regjeringsmedlem
distanserer meg fra de problemstillinger og de utfordringer som
NSB står overfor. Men det er samferdselsministeren som
skal presentere den politikken for Stortinget, ikke arbeids- og
administrasjonsministeren.

For øvrig deltar samferdselsministeren
og arbeids- og administrasjonsministeren aktivt i Regjeringens fornyelsesutvalg,
der god fremtidig forvaltningspolitikk utredes og behandles.

  Selvsagt er jeg klar over de forpliktelser
som påligger arbeids- og administrasjonsministeren til å være
med på å utvikle en forvaltningspolitikk både
i de direkte statlige virksomheter og i de fristilte statlige virksomheter,
slik at man kan ha en politikk i forhold til brukerne som gjør
at man kan møte brukernes behov. Det er nettopp en vesentlig
del av Regjeringens fornyelsesprogram. Representanten kan derfor
være meget trygg på at jeg ikke distanserer meg
fra disse problemstillingene. Men når jernbanepolitikken
skal presenteres for Stortinget, går jeg ut fra representanten
forstår at det av hensyn til de konstitusjonelle spilleregler
er best at det er samferdselsministeren som gjør det.

