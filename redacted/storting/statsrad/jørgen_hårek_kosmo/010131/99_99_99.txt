  Før jeg svarer konkret på representanten
Bredvolds spørsmål, vil jeg bare kort få minne
om at både omfang og innhold av kunsten i det nye Rikshospitalet
ble planlagt og besluttet i et eget utsmykkingsutvalg. 

Totalt sett er det også et stort mangfold
i kunsten på det nye Rikshospitalet – noe som
samsvarer godt med byggets karakter. Det er preget av arealer av
høyst ulik størrelse, utforming og funksjon.

Hva så med den betydelige kunstsamlingen
fra det gamle Rikshospitalet? Ved flyttingen fra det gamle sykehuset
ble det meste av den eldre kunsten tatt med til det nye Rikshospitalet,
men ikke alt. 

Representanten Bredvold viser til at det nå foreligger et
anslag på ca. 200 000 kr for demontering
av et stort gjenværende kunstverk, og mener at dette er
et relativt beskjedent beløp, sett i forhold til de 15 mill. kr
som totalt er brukt til kunstnerisk utsmykking av det nye Rikshospitalet. 

Jeg ble først kjent med saken medio
januar og bad umiddelbart om en nærmere redegjørelse
fra Statsbygg. 

I sitt svar peker Statsbygg på bl.a.
at de i forbindelse med prosjektet Pilestredet Park har vært
behjelpelig med å få registrert og vurdert gjenværende
kunstverk. Noe er allerede tatt vare på, mens noe er vurdert
som vanskelig og meget kostbart å ta ned for lagring. Slik
jeg forstår redegjørelsen fra Statsbygg, har dette
bl.a. vært tilfellet med den aktuelle glassutsmykkingen
av billedkunstneren Finn Christensen. 

Skulle det nå bli aktuelt å endre
tidligere beslutning, kan Statsbygg selvfølgelig være
behjelpelig med å gjennomføre en akseptabel håndtering
av den aktuelle utsmykkingen. Dette vil imidlertid etter Statsbyggs
oppfatning kreve at nødvendige midler blir stilt til disposisjon for
formålet.

Jeg finner svaret fra Statsbygg oppløftende
og mener som representanten Bredvold at det ville være
beklagelig om dette kunstverket skulle gå tapt på grunn
av mangel på penger. I utgangspunktet er jeg derfor innstilt
på at staten skal gi et positivt økonomisk bidrag
for å få løst denne saken på en
fornuftig måte. 

Jeg vil likevel få minne om at alle
forslag til løsning som innebærer eventuell flytting
og gjenoppføring på det nye Rikshospitalet, må forelegges
og drøftes med Rikshospitalets ledelse, før det
kan tas en endelig beslutning i den retning. 

Jeg vil selvsagt heller ikke motsette meg en
eventuell løsning basert på private initiativer,
såfremt disse bidrar til at kunstverket blir bevart på en
måte som kan komme allmennheten til gode også i
framtiden. 

  De 15 mill. kr som ble satt av
til kunstnerisk utsmykking av det nye Rikshospitalet, er blitt brukt
og fordelt av utsmykkingsutvalget. Der har ikke dette kunstverket
vært prioritert. Jeg tror vi skal ha slik respekt for utsmykkingsutvalgets
arbeid at vi lar det stå. Så får vi prøve å løse
den gjenstående utfordringen på best mulig måte,
både av hensyn til den verdi kunstverket har i seg selv
som kunstverk, og kanskje også for å bidra til
ytterligere utsmykking, enten av det nye Rikshospitalet, en annen
statlig institusjon eller private institusjoner. Vi skal iallfall
være positive til å forsøke å bidra til
en fornuftig løsning. 

