  Spørsmålet fra representanten
Meltveit Kleppa er litt vanskelig å forholde seg til, så lenge
utredningen ikke er ferdig fra utvalgets side. Før vi tar
stilling til oppfølgingen, må vi se hva som konkret ligger
der av vurderinger og forslag, og ikke minst premissene for de forslag
som måtte komme.

Jeg har imidlertid forventninger om en bred
gjennomgang av flere ulike konkurranseeksponeringsmidler. Utvalget
vurderer:

		deregulering av offentlig forretningsvirksomhet
som i dag er regulert som monopol

		anbudsutsetting 

		ulike ordninger hvor pengene følger brukerne

		sammenlikning av likeartede offentlige virksomheter, hvor
sammenlikningen innebærer en konkurranse innen det offentlige
om å gjøre det best mulig

De ulike virkemidlene vurderes i forhold til:

		kvalitet

		effektivitet

		konsekvenser for politisk styring og myndighetsutøvelse

		fordelingsmessige konsekvenser, geografisk så vel som
sosialt

		konsekvenser for de ansatte

Hovedformålet med arbeidet er å systematisere
nasjonale så vel som internasjonale erfaringer. 

Jeg håper og tror at utvalgsutredningen,
som bør foreligge i løpet av mai måned,
vil gi et godt grunnlag for videre vurderinger av konkurranseeksponering
i offentlig sektor. 

Regjeringen er opptatt av å vurdere
alle tilgjengelige virkemidler og strategier for å nå hovedmålet
om en best mulig offentlig sektor. Det er ikke bare viktig å få til
en effektiv ressursutnyttelse, men også å bevare
oppslutningen om fellesskapsløsningene. Konkurranseeksponering er
det ulike erfaringer med, og vi må lære mer om
under hvilke betingelser dette fungerer godt og når det
ikke fungerer godt. Dette er viktig både med hensyn til
brukere og med hensyn til arbeidstakere.

  Selvsagt skal utvalget ferdigstille sitt arbeid,
og det har hele tiden vært min ambisjon. 

Det er så mange ulike påstander
og synsinger som er ute og går omkring disse temaene. Enkelte
ganger greier man ikke i debatten å skille mellom privatisering
og konkurranseutsetting. Det viser bare med all tydelighet at det er
nødvendig å få ryddet opp i en del begreper,
men det er også nødvendig å se på hva
som fins av erfaring fra andre land nettopp knyttet til disse spørsmålene. 

Prinsipielt sett har ikke jeg endret oppfatning
om hvilke vikemidler som kanskje er best for å få fornyelsesarbeidet
i offentlig sektor på skinnene. Men her er det ingenting
som er svart eller hvitt, her er det mellomløsninger for
alt: Man har private løsninger, man har frivillige løsninger,
man har offentlige løsninger, man har offentlige løsninger
i kombinasjon med frivillige ordninger, man har offentlige løsninger
i kombinasjon med private løsninger. Det er et helt sett
av virkemidler som i og for seg kan brukes, og jeg er åpen
for å vurdere disse.

 Jeg er enig i at det er skapt unødig
uro blant offentlig ansatte. Det var i og for seg nettopp derfor
Arbeiderpartiet og LO hadde et fellesutvalg slik at man kunne finne
en plattform der man skulle jobbe videre med de utfordringer som
ligger foran oss. Det er helt åpenbart at forandringer
med hensyn til måter å gjøre ting på er
nødt til å skje, for vi kan ikke være
fornøyd med det offentlige tilbudet slik det er i dag.
Men at denne forandringen skal behøve å bety privatisering
eller konkurranseutsetting, tar jeg i og for seg avstand fra. Vi har
mye vi kan gjøre på egen kjøl. Men formålet
med denne utredningen er å skaffe seg et bredere erfaringsgrunnlag
før man treffer beslutninger, og jeg vil se utredningen
og de forslagene som framkommer, før jeg begynner å trekke
noen endelige konklusjoner og tar stilling til på hvilken
måte man skal involvere Stortinget i disse prosessene.





                

