  Tilskudd til jobbskapingsprosjekter
går av midler til arbeidsmarkedstiltak. Med det som utgangspunkt
er ordningen rettet inn mot de grupper av arbeidssøkende
som arbeidsmarkedsetaten har ansvaret for, etter bl.a. vedtak i
Stortinget. Formålet med ordningen er å gi et
tilbud til de registrerte arbeidsledige og yrkeshemmede som har
en idé, og som ønsker å etablere egen
virksomhet. Jeg synes ikke det er urimelig at vi stiller et minimumskrav
om deltakelse fra de arbeidssøkende Aetat skal bistå,
i prosjekter som får støtte av arbeidsmarkedsmidler.

Kravet er ikke satt høyere enn 50
pst., dvs. at minst halvparten av deltakerne må være
registrert arbeidsledige eller yrkeshemmede for at det kan ytes
tilskudd.

Jobbskapingsprosjektene må gjerne
ha og har også andre målgrupper i tillegg til
de som kommer fra Aetat. Jeg finner det derfor rimelig at det kreves
at en del av finansieringen av driften av prosjektene kommer fra
andre kilder enn Aetat. Det kan være andre offentlige myndigheter
som ønsker å kjøpe tjenester fra prosjektene,
f.eks. kommuner som slik vil aktivisere grupper som de skal bistå,
eller det kan være privatpersoner som ikke er arbeidsledige,
men som ønsker å prøve ut en forretningsidé og
derfor vil delta i et jobbskapingsprosjekt og betaler for dette
selv. At andre finner tilbud fra jobbskapingsprosjekter interessante
og er villige til å betale for tjenester fra disse, sikrer
kvaliteten på prosjektene.

Representanten Karin Andersen mener at regelverket for
jobbskapingsprosjekter som sådant er rigid og uhensiktsmessig.
Jeg kan ikke, som det går fram av svaret mitt, være
enig i en slik vurdering. Jeg mener dagens forskrift for tilskudd
til jobbskapingsprosjekter er hensiktsmessig sett fra målsettingene
og prioriteringene i arbeidsmarkedspolitikken. Den legger også opp
til samarbeid med andre. Videre minner jeg om at det er mange andre
jobbskapingsprosjekter enn Revita. Disse klarer å tilpasse
virksomheten innenfor rammene av dagens regelverk. Jeg ønsker
derfor ikke å foreta endringer i forskriften basert på søknaden
fra Revita Drammen alene. Derimot ser jeg ikke bort fra at resultatet
av ulike forsøksordninger som bl.a. Stortinget har tatt
initiativ til, for alternativ bruk av tiltaksmidlene kan føre
til forskriftsendringer dersom forsøkene viser
seg vellykket.

Uansett må imidlertid forutsetningen
for tilskudd relatere seg til de målgruppene Aetat skal
følge opp.

  Først må vi få kjørt
i gang og prøvd ut forsøksordningene etter avtale
mellom arbeidsmarkedsetaten og eventuelt private eller
andre interessegrupper som har interesse av å delta
i disse forsøkene. Forutsetningen er da at det foreligger
avtaler. Så skal man evaluere disse og eventuelt se om
dette kan være nye tiltak for å rekke de målgruppene
som arbeidsmarkedsetaten skal ta seg av, se om de kan være
vellykkede, og om man dermed må lage åpning i
regelverket for alternative finansieringer.

Jeg mener faktisk at vi opererer på tvers
av sektorgrensene. For å få tilskudd stiller vi
ikke høyere krav enn at minst 50 pst. av de som
skal være i jobbskapingstilbudet, skal være registrert
i arbeidsmarkedsetaten. Det betyr at den øvre 50 pst.
kan komme utenfra. Jeg mener faktisk at dette er sektorovergripende,
men jeg må jo stille som krav når jeg skal bruke
de pengene Stortinget har stilt til disposisjon for Regjeringen
til arbeidsmarkedstiltak og til formål for å løse
oppgavene for de målgruppene arbeidsmarkedsetaten skal
ta seg av, at jeg når disse målgruppene gjennom
bruken av tiltaksmidlene.

  Det må jeg i så fall bare
ta til etterretning. Jeg håper da at man når Stortinget
eventuelt foretar en slik regelendring, sørger for å avstemme tiltaksmidlene
til et slikt nivå at det er mulig å realisere dette,
og ikke gir statsråden i oppdrag å operere innenfor de
godkjente budsjettrammer som foreligger. Jeg forutsetter at man
har oversikt over den totale kostnaden av det man foretar seg.





                

  En sterk velferdsstat er grunnlaget for Regjeringens
satsing på fornyelse av offentlig sektor. Skal velferdsstatens
verdier overleve, må vi begrense veksten i offentlige utgifter
og greie å få mer ut av de ressurser vi har tilgjengelig,
både menneskelig og økonomisk. Brukerne må også oppleve
at deres behov blir prioritert og ivaretatt.

Utfordringene berører hele offentlig
sektor og forutsetter et felles løft på tvers
av sektorgrenser og forvaltningsnivåer, noe som er en stor
utfordring og tas svært alvorlig av Regjeringen.

Ni sentrale reformer samt en rekke tiltak rettet
mot indre anliggender skal til sammen bidra til at målene
i fornyelsesarbeidet nås.

Gjennomføringen av flere av reformene
i fornyelsesarbeidet, f.eks. arbeidskraftreformen, forutsetter aktivt samarbeid
mellom flere departementer og ulike sektorer. Andre reformer skjer
innenfor den enkelte sektor. 

Økende bruk av IKT gjør gjensidig
informasjon mellom etater enklere enn før og bidrar dermed
til bedre samordning. 

En stor konferanse i begynnelsen av januar
med ledelsen i alle departementene satte fokus på hvordan
forene felles krefter i fornyelsesarbeidet. Arbeids- og administrasjonsdepartementet
samler ellers jevnlig departementene og statsetatene for gjensidig
informasjon og erfaringsutveksling for å følge
med og følge opp den nødvendige samordning. Det
overordnede samordningsbehovet i fornyelsesprosessen ivaretas
av et eget regjerings-utvalg og selvsagt av Regjeringen selv i alle
viktige saker. 

Et eget samarbeidsorgan mellom Arbeids- og
administrasjonsdepartementet, Kommunal- og regionaldepartementet
og Kommunenes Sentralforbund på høyt administrativt
nivå ivaretar den løpende samordning og samarbeidet
mellom staten og kommunal sektor. Kommunesektoren står
for den største andelen av den offentlige tjenesteytingen,
og det er derfor viktig at dette samarbeidet fungerer godt. 

Departementene har pålagt sentrale,
statlige etater å samarbeide med kommunene om etablering
av offentlige servicekontorer. Pilotprosjektet, med innføring
av offentlige servicekontor i alle Akershus-kommunene, har allerede
vist at dette følges opp.

Det vurderes for øvrig å styrke
fylkesmannens samordningsrolle i fornyelsesarbeidet regionalt. 

Jeg er klar over at behovet for bedre samordning
mellom forvaltningsnivåene og sektorene er betydelig, også når
det gjelder å ivareta utilsiktede konsekvenser i kommunene
av fornyelsesarbeidet. Dette vil stå sentralt i det videre
arbeid. 

  Det må gjøres på den
måten som vi nå legger opp til. Vi vedtar statlige
retningslinjer for hvordan de ytre etatene i staten plikter å forholde
seg til de initiativ som tas i kommunene. Når disse retningslinjene
er vedtatt og distribuert, skal det ikke være mulig for
den enkelte ytre statlige etat bare å se på seg selv
og sin egen navle, men de skal være nødt til å ta
hensyn til de overordnede samordningsbehov som dette samfunnet har. 

Jeg vet at det har vært problemer
med dette i startfasene, men jeg er like overbevist om
at etter hvert som de ulike etatene også ser sitt eget
behov for å få til denne samordningen, vil det
gå bedre. 

  Jeg må bare si at jeg tror at det
som er nødvendig for å få dette til,
er at man faktisk lager sentrale retningslinjer som bestemmes av
Regjeringen, og at alle etatene bare har å forholde seg
til disse sentrale retningslinjene. Men de må da være
så åpne at vi har den nødvendige grad
av fleksibilitet, alt etter hvilken kommune en skal gjennomføre
dette i. 

