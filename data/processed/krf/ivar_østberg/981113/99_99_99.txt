(ordfører for saken):

 Regjeringen legger i St.prp. nr. 74 for 1997-98 fram de konvensjoner og rekommandasjoner som ble vedtatt på den 84. internasjonale arbeidskonferanse for sjøfartsspørsmål i Genève 8. – 22. oktober 1996.




Konvensjon nr. 178 og rekommandasjon nr. 185 om tilsyn med sjøfolks arbeids- og levekår inneholder bestemmelser om tilsyn med sjøfolks arbeids- og levevilkår på skip over 500 brutto tonn. Rekommandasjonen inneholder detaljerte retningslinjer om hvordan et slikt tilsyn bør gjennomføres.




Alle høringsinstanser, inklusiv Den norske ILO-komite, og Kommunal- og regionaldepartementet tilrår ratifikasjon av konvensjon nr. 178 og tiltredelse av rekommandasjon nr. 185.




Norsk lovgivning og forvaltningspraksis er i hovedtrekk i samsvar med instrumentenes bestemmelser.




Komiteen viser til at konvensjonens krav kan oppfylles ved at tilsynet etter «International Safety Management Code» – ISM-koden – tilrettelegges etter kravene i konvensjonen. Konvensjon nr. 179 og rekommandasjon nr. 186 om rekruttering og arbeidsformidling av sjøfolk erstatter konvensjon nr. 9 av 1920.




Konvensjon nr. 179 forutsetter at offentlig formidling fortsatt skal være hovedregelen, men at det åpnes for privat formidling etter autorisasjon eller annen form for offentlig godkjenning. Ingen gebyrer eller avgifter bæres av sjøfolk. Ratifisering krever ingen endring i sysselsettingsloven med tilhørende forskrifter. 




Komiteen tilrår ratifikasjon av konvensjonen og tiltredelse av rekommandasjonen.




Konvensjon nr. 180 og rekommandasjon nr. 187 om hyrer, arbeidstid og bemanning av skip er en revisjon av konvensjon nr. 109, som Norge har ratifisert. Konvensjonen har ikke trådt i kraft.




Under forhandlingene i 1996 ble bestemmelsen om minstelønn tatt ut av konvensjon nr. 180 og overført til rekommandasjon nr. 187, der det er forutsatt en minstelønnsstandard som partene kan forhandle seg fram til.




Norge har som ledende sjøfartsnasjon vært en pådriver for sjøfolks levekår, arbeidsvilkår og sikkerhet. For norsk sjøfart har det også vært avgjørende at næringen har like konkurransevilkår med konkurrentene i en internasjonal næring.




Komiteens flertall, representantene fra Arbeiderpartiet, Fremskrittspartiet, Kristelig Folkeparti, Senterpartiet og Sosialistisk Venstreparti, og også representantene fra Høyre, har understreket dette i sine merknader.




Jeg forutsetter at Regjeringen tar hensyn til dette, og det pågående arbeid i EU-landene med utarbeidelse av direktiv og ratifikasjon av konvensjon nr. 180, i sitt arbeid med å implementere konvensjonen i norsk lovgivning.




Både i høringsuttalelsene som er referert i proposisjonen, og i komiteens egne høringer gikk det klart fram at alle gav sin tilslutning til konvensjonens intensjon og innhold – i tråd med det vedtak som ble fattet i Genève i 1996.




Norges Rederiforbund mener imidlertid det er for tidlig for norske myndigheter å ratifisere ILO-konvensjon nr. 180 nå.




Proposisjonen peker på arbeidet med å implementere STCW-konvensjonens bestemmelser, som Norge er forpliktet på. Disse ble implementert i norsk rett i juni i år, jf. Ot.prp. nr. 50 for 1997-98, Innst. O. nr. 63 for 1997-98 og Besl. O. nr. 64 for 1997-98.




Regjeringen har i brev av 3. november til komiteen – brevet er for øvrig vedlagt Innst. S. nr. 22 for 1998-99 – presisert at Regjeringen stiller seg positivt til norsk ratifisering av konvensjonen. I sin konklusjon sier Kommunal- og regionaldepartementet:







«Hvis Stortinget finner det ønskelig å ratifisere konvensjonen nå, har Regjeringen imidlertid ingen sterke innvendinger.»




Flertallet i komiteen støtter ratifisering av konvensjonen og tiltredelse av rekommandasjonen.




Protokoll av 1996 til konvensjon om minstestandarder for handelsskip av 1976 forutsetter at konvensjon nr. 180 ratifiseres. I tråd med flertallets anbefaling om å ratifisere konvensjon nr. 180, tilrår det samme flertall ratifikasjon av protokollen av 1996 til konvensjon nr. 147.




Konvensjon nr. 164 om helsevern og helsetjeneste, fra 1987, fastsetter krav til tiltak for helsevern og helsetjeneste for sjøfolk.




Denne konvensjonen ble sist lagt fram for Stortinget i St.meld. nr. 19 for 1988-89. Den ble den gang ikke anbefalt ratifisert fordi det var flere uklarheter om hvorvidt Norge tilfredsstilte konvensjonens krav.




Alle uttalelser sier at i og med at norsk lovgivning nå i hovedtrekk synes å være i samsvar med konvensjonens bestemmelser, skulle norsk ratifikasjon ikke medføre administrative eller økonomiske konsekvenser.




En samlet komite anbefaler ratifikasjon av ILO-konvensjon nr.164.




På denne bakgrunn anbefaler jeg komiteens tilråding.




