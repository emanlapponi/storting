   Jeg tillater meg å stille følgende
spørsmål til utviklings- og menneskerettighetsministeren:

«I media er det kommet informasjon
om at det er omfattende voldsbruk og trakassering overfor religiøse
minoriteter i India. Menneskerettighetsorganisasjoner melder om
religiøst motiverte angrep på kristne.

Hvordan ser statsråden på slike
brudd på menneskerettighetene, og hva kan gjøres
for at indiske myndigheter tar religionsfriheten på alvor?»

   Jeg takker statsråden for svaret.
 Det er godt å høre at norske myndigheter har
tatt opp dette og fortsatt vil følge med i utviklingen.
 

Jeg er klar over at indiske myndigheter har
tatt avstand fra hendelsen i Orissa den 23. januar, som også ble meddelt
i norske medier, der en australsk evangelist og hans to sønner
ble brent levende i en bilbrann.  Der var det også lokale
mennesker som ville hjelpe, men de ble truet og slått tilbake
av militante hinduer fra organisasjonen Bajrang Dal.  

Når utlendinger blir drept, blir det
selvfølgelig fokusert også utenlands, så jeg
skjønner at indiske myndigheter gjerne vil unngå dette.
 Men før denne episoden var det tydelig en opptrapping
av vold mot kristne indere – predikanter er blitt slått
sanseløse og nonner voldtatt, og det har vært
rasering av skoler og kapell og kirkegårder.  

Jeg vil spørre statsråden,
som i sin redegjørelse om humanitær bistand påpekte
at voldelige konflikter nå utspilles oftere innenfor nasjoner,
og at dette er etnisk og kulturelt forklart:  Ser hun at dette nå skjer
også i India?

