 Jeg tillater meg å stille følgende
spørsmål til kulturministeren:

«For ca. et år siden innstilte
Nyhetskanalen sine lokal-TV-sendinger i Oslo etter bare et halvt års
drift. Selskapet NYTV, som fikk beholde konsesjonen for slike sendinger,
forpliktet seg til å starte sendinger raskt og varslet sendestart
1. januar 1999. Dette er ikke innfridd, og oppstartingen er nå forskjøvet
til høsten.

Hvordan vurderer statsråden situasjonen
for lokal-TV i Oslo?»

  Jeg takker statsråden for svaret. Som
kjent er frekvenser for overføring av lokal-TV en svært
begrenset ressurs. I fjor sa Stortinget nei til å utvide med
en ekstra kanal. Som jeg også nevnte, har det nye selskapet
som ble dannet på restene av Nyhetskanalen, i et år
forsøkt å skaffe kapital for å komme
i gang, men har ikke klart det. Nå er sendestart utsatt
enda et halvt år. Jeg mener det er riktig å spørre
om man ikke burde utlyse konsesjonen på nytt slik at andre
kunne få anledning til å søke og man
kunne få behandlet denne saken.

Når det gjelder de lokale konsesjonærene
som har fått lov til å sende i mellomtiden, vil
jeg også spørre statsråden om hun vil
bidra til at de får lov til å fortsette dette samarbeidet,
eventuelt med NYTV, til høsten, når de egentlige
sendingene starter opp.

