 Vi har nå til behandling et meget sentralt dokument fra Riksrevisjonen, som lederen nå har gjennomgått på en grundig måte. Jeg kan i hovedsak slutte meg til det som han har anført. 




Som saksordfører for Samferdselsdepartementets saker ønsker jeg å henvise til den korte merknaden som finnes i innstillingen. Dog vil jeg understreke Riksrevisjonens påpeking, at de bevilgninger som er vedtatt av Stortinget til ulike utbyggingsformål, må benyttes på en best mulig måte. Realistisk sett er det slik at vi til stadighet opplever, beklageligvis, at innenfor denne sektoren er det ikke samsvar mellom de saker som legges fram i Stortinget til behandling og de faktiske forhold når det gjelder økonomirammene. Komiteen mener også at dersom det er behov for omdisponeringer, bør det skje på den måten at Stortinget på nytt får sakene til behandling. Det tror jeg er en utbredt oppfatning i Stortinget, og vi forventer derfor at det blir bedring i så måte innenfor ulike samferdselsprosjekter. Det må med andre ord blir en bedre samklang mellom Stortingets vedtak og det som her er tatt opp til behandling i enkelte prosjekter.




Videre føler jeg også behov for å berøre regnskapsforholdene knyttet til Sjøfartsdirektoratet, ut fra den alvorlighetsgrad dette har. Det er meget alvorlig at Sjøfartsdirektoratet i liten grad har fulgt opp Riksrevisjonens bemerkninger og anbefalinger helt tilbake fra 1991, og at heller ikke regnskapet for 1997 er revidert. Slike forhold bør ikke fortsette, og jeg forutsetter at statsråden tar de nødvendige skritt for nå å få de forhold i orden som nevnes i rapporten, og at dette skjer omgående. Ingen er tjent med en slik praksis som Riksrevisjonen avdekker, og jeg håper derfor, i likhet med komiteens leder, at vi for neste budsjettårs revisjon ikke opplever denne form for utilfredsstillende behandling fra Sjøfartsdirektoratets side. 




For øvrig henviser jeg til komiteens innstilling og anbefaler de forslag som her foreligger. 




 Dokument nr. 3:1 omhandler hele 35 saker, hvorav ni saker fortsatt står «Til observasjon». Det er gledelig at det er en liten bedring i forhold til foregående år, men fortsatt er det ikke godt nok. 




Når det anføres at Tollvesenets regnskap medfører betydelig usikkerhet knyttet til regnskapets inntektsside, er dette et meget dårlig signal å gi utad. Denne usikkerheten har vært i regnskapene for 1991 og 1993, og disse regnskapene er ikke godkjent. Dette kan vi ikke være bekjent av, og systemene må bli bedre. Nå må alt settes inn på å bedre systemene, og jeg forventer at dette arbeidet gis høy prioritet i Finansdepartementet og Toll- og avgiftsdirektoratet. 




Det er også for meg grunn til å henlede oppmerksomheten på forvaltningen av motorkjøretøy i politiet. Det kan da umulig være nødvendig at det går både vinter og vår før ny instruks for motorkjøretøy i politiet blir utdelt og tatt i bruk. Jeg håper at dette vil bli ordnet omgående.




