 

(ordfører for saken): 

Det er med glede at jeg som saksordfører kan si at komiteen i denne saken stort sett står samlet. I og for seg er ikke dette én enkelt sak, men fem atskilte. Det dreier seg om utbygging av Huldra-feltet, SDØE-deltakelse i Vestprosess, kostnadsutviklingen i Åsgard, disponeringen av utrangerte offshoreinstallasjoner og OSPAR-konvensjonen og disponering av innretningene på Øst-Frigg.




Huldra-feltet planlegges utbygd med en ubemannet plattform som skal fjernstyres fra Veslefrikk. Kostnadene var i PUD anslått til 4,4 milliarder kr, men er økt til 5,5 milliarder kr. Denne betydelige økningen i kostnadsanslaget begrunnes av operatøren med erfaringer fra pågående prosjekter, økt behov for bruk av eget personell og økte borekostnader.




Det kunne vært fristende å gå inn i en mer omfattende debatt om kostnadsutviklingen på norsk sokkel generelt og den saken vi diskuterer i dag, spesielt. Regjeringen har imidlertid satt ned et utvalg – det såkalte Investeringsutvalget – som har gått gjennom kostnadsutviklingen på sokkelen, og komiteen har derfor funnet det hensiktsmessig å ta debatten om kostnadsutviklingen på et senere tidspunkt, når Stortinget på egnet måte er blitt orientert om Investeringsutvalgets konklusjoner.




Vestprosess er en 60 km gassrørledning som knytter sammen Kollsnes, Sture og Mongstad, samt et NGL-anlegg på Mongstad. Vestprosess vil transportere og prosessere våtgass fra Troll og Oseberg. Utgangspunktet er at det som et ledd i godkjenningen av Oseberg Sør-prosjektet ble satt krav om at rettighetshaverne skulle bygge anlegg på land for å ta ut våtgassmengdene, slik at merverdien av denne gassen kunne realiseres. Rettighetshaverne ble i utgangspunktet ikke enige, og kompromisset er at Vestprosess blir bygd ut, samtidig som Hydro bygger et eget LPG-anlegg på Sture, der de vil behandle sin andel av våtgassen fra Oseberg. Prosjektet ble startet opp i 1998 og planlegges ferdigstilt i 1999.




Det vi skal ta stilling til i dag, er en statlig eierandel gjennom SDØE. Departementets forslag følger anbefalingen fra Statoil om en SDØE-eierandel på 41 pst. Det skal være åpning for å endre eierandelen dersom gass fra nye prosjekter endrer den statlige andelen av gassen som går gjennom anlegget.




I proposisjonen gir departementet også ny informasjon om kostnadsutviklingen på Åsgard. Kostnadene er økt fra 29,5 milliarder kr i St.prp. nr. 50 for 1995-96 til 33,4 milliarder kr i St.prp. nr. 15 for 1996-97 og nå til 37 milliarder kr i operatørens anslag i høst. Det er en betydelig kostnadsøkning. Økte kostnader knyttet til boreskipet og økte borekostnader er hovedårsaken til den store økningen i kostnadsanslaget. Hele komiteen er selvfølgelig opptatt av kostnadsutviklingen på sokkelen og vil som sagt komme tilbake til dette på et senere tidspunkt.




Hele komiteen er også tilfreds med at en har lyktes i å komme fram til en avtale som skal forhindre uvettig dumping av utrangerte offshoreinstallasjoner. Jeg vil gi uttrykk for glede både over selve forbudet og over de fornuftige unntakene som er oppnådd. Jeg vil bl.a. fremheve unntaket for de betonginstallasjonene vi allerede har på norsk sokkel. Det er også verdt å merke seg at dette regelverket ikke legger noen som helst føringer på valg av konstruksjonsmateriale på innretninger som planlegges fjernet etter bruk.




Den siste saken er disponering av innretninger på Øst-Frigg. Komiteen har merket seg at departementet anbefaler at Frigg-feltets tre undervannsinstallasjoner fjernes, og at avgjørelsen knyttet til kabler og rør utsettes til utredningsprogrammet om endelig disponering av rør og kabler er gjennomført. Komiteen deler departementets ønske om en så kostnadseffektiv disponeringsløsning som mulig og støtter derfor at tidspunktet for disponering settes etter at operatøren har vurdert kostnadsbesparelser knyttet til samordning med fjerning av installasjonene på andre felt i området. Statens andel av utgiftene i tråd med fjerningsfordelingsloven og statens eierandel er på 46 mill. kr. 




Jeg vil slutte meg til de anbefalinger som Regjeringen i proposisjonen har kommet til Stortinget med, og gleder meg over at det synes som om vi får en generell tilslutning fra komiteen til dette.




