  Jeg har følgende spørsmål
til statsråd Høybråten:

«Ifølge Sosial- og helsedepartementet
får seks fylkeskommuner, Østfold, Vest-Agder, Vestfold,
Oslo, Nordland og Troms, ikke de inntekter man har kalkulert med,
fordi staten mener at deler av den økte pasientbehandlingen
ved sykehusene ikke er reell. Resultatet blir flere titalls millioner
kroner i inntektstap. Dermed blir det røde tall i sykehusregnskapene
og uante konsekvenser for pasientene.

Mener statsråden det er riktig å straffe
de sykehusene som er blitt effektive, og som baserer sin drift på «innsatsstyrt
finansiering»?»

  Jeg takker statsråden for svaret.

Jeg tror bare ikke at en dialog fører
til de resultatene fylkeskommunene er ute etter. Hvis retningslinjene
har vært såpass dårlige fra de ansvarliges
side og ikke alt er tatt med, burde man sørget for at alt
var tatt med, og ikke straffet fylkeskommunene i ettertid.

Jeg skjønner ikke at statsråden
ikke forstår at systemet med ISF må være
forutsigbart, slik at resultatene av økt antall behandlede
pasienter kan realiseres. Det må være det grunnleggende.
Uforutsigbare nedskjæringer på bakgrunn av endringer
i utbetalingene til fylkeskommunene vil faktisk rive bort grunnlaget
for ISF-systemet. Jeg får håpe at det ikke er
det som er målsettingen. Det vil være svært
uheldig. Man kan rette opp dette uten å legge den skylden
på fylkeskommunene at man har beregnet feil.

Jeg vil spørre statsråden:
I forbindelse med behandlingen av revidert nasjonalbudsjett, som
han selv var inne på, hva har statsråden til hensikt å gjøre?
Ønsker han å få overført de midlene som
han allerede har signalisert å trekke tilbake for 1998?

  Det haster for fylkeskommunene med å få klargjort
hva departementet egentlig mener med sine beregninger. At seks fylkeskommuner
har trukket dette for langt, skal ikke jeg gå inn i noen
diskusjon om. Det jeg er ute etter, er at man i begynnelsen av denne fasen
ikke straffer de fylkeskommunene som eventuelt har gjort noen feil
i sakens anledning.

Det jeg gjerne vil stille spørsmål
til statsråden om, er: Ser ikke statsråden hvilke
konsekvenser det vil få med reduksjon i antall pasientbehandlinger,
og kanskje med menneskelige lidelser, hvis ikke fylkeskommunene
totalt sett får de 100 mill. kr som det er signalisert
at man vil trekke tilbake? Det har store konsekvenser, spesielt
for pasienter som trenger en operasjon straks ved et av våre
sykehus.

 Jeg vil gjerne stille følgende spørsmål
til justisminister Dørum:

«Bigami er straffbart i Norge. Likevel
klarer muslimske menn og andre å importere flere kvinner
til landet som man er gift med, eller blir gift med under oppholdet
i landet. Jungeltelegrafen går i særdeleshet i
innvandrermiljøene om de aktuelle metodene for å omgå lovene. Statsråden
vil etter sigende kartlegge problemets omfang.

Hva vil statsråden gjøre
utenom kartleggingen, slik at norsk lov om forbud mot bigami kan
forsterkes og så etterleves?»

  Jeg takker statsråden for svaret. Hvis
ikke utlendinger som kommer til landet, følger norsk lov,
og at eksempelvis imamer, som også statsråden
var inne på, ikke rydder opp i problemene med flerkoneri,
bør vel norske myndigheter se på moskeenes vigselsrett.
Det er vel egentlig den farbare vei å gå for å hindre
flerkoneri i et sivilisert samfunn. 

På et lukket møte om flerkoneri
i Oslo er det blitt sagt av en politisjef at det er hevet over enhver
tvil at bigami og polygami blir praktisert i stor skala over hele
landet. Dette skyldes familielovene som innvandrere bringer med
seg til landet, og som de praktiserer når det gjelder flerkoneri.

Vil statsråden vurdere å utvise
ikke-norske statsborgere til sitt opprinnelsesland hvis man ønsker å praktisere flerkoneri
i fremtiden?

  Det er godt at statsråden og jeg har
samme kvinnesyn på dette området, det lover godt. 

Omfanget av bigami som følger en del
fjernkulturelle gir grunn til de betraktningene som også statsråden
var inne på. Først og fremst utgjør bigami
et klart lovbrudd i seg selv, og det blir ikke mer moralsk hvis
flergifte utnyttes til ytterligere omgåelse av lovene.
Det som er et etisk problem, er effekten av bigami. De som begår
lovbruddet har de beste utsikter til å profittere på det.
Uansett religion eller livssyn bør en ha en absolutt plikt
til å melde fra til norske myndigheter om inngått
ektepakt. Jeg regner med at statsråden ikke synes det er
urimelig eller diskriminerende å forlange at norsk lov
følges på alle punkter, også når
det gjelder bigami. 

