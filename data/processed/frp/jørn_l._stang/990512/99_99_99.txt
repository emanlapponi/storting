  Jeg har følgende spørsmål
til statsråd Høybråten:

 «I den ordinære spørretimen
5. mai 1999 hadde undertegnede et spørsmål til
helseministeren om sykehussituasjonen i seks fylker. Dagen
etter kunne man lese i Sarpsborg Arbeiderblad, Moss Dagblad og Demokraten:
 «Statsråden var klar, men Stang dukket ikke opp.» Videre
kan man lese at opplysningene ble gitt av en rådgiver for
statsråden som hevdet at undertegnede var borte og spørsmålet
utsatt.

Kan statsråden forklare hvordan slike
feilaktige uttalelser kan bli gitt fra en rådgiver ved
statsrådens forværelse?»

  Jeg må si med en gang at jeg var
ikke særlig lysten på å lufte denne saken
i Stortinget. Jeg hadde aldri trodd at jeg måtte ta opp
et slikt spørsmål i stortingssalen, et spørsmål
som faktisk beror på misforståelser og manglende
rutiner. Jeg hadde trodd at statsråden og undertegnede
var ferdige med påstandene om at undertegnede var bortreist
forrige spørretime, og at dette ble avklart forrige uke
oss imellom.

Så enkelt ble det tydeligvis ikke.
Som kjent blir én fjær fort til fem høns,
og en av avisene i arbeiderpressen i Østfold, Sarpsborg Arbeiderblad,
brakte påstanden til sine lesere om at undertegnede  «møtte
ikke til timen». Det stod å lese på avisens
første side torsdag i forrige uke. Artikkelen, eller skal
man si sensasjonsnyheten, hadde sitt utspring i en uttalelse fra
en ansatt ved statsrådens forværelse. 

Det er å håpe at statsrådens
kontor ved henvendelser fra media eller andre vil opplyse at slike
spørsmål hører til Stortingets administrasjon
eller partigrupperingene, som bør ha oversikt over hvor
representantene befinner seg.

  Jeg vil takke statsråden for svaret.
Jeg vil også takke statsråden for at han har tatt
initiativ til å få rettet på forholdene.
Det samme gjelder brevet som er sendt Sarpsborg Arbeiderblad, Demokraten
og Moss Dagblad, hvor statsråden beklager misforståelsen og
sier at det beror på en beklagelig forveksling fra statsrådens
kontor, og at det ikke må lastes representanten Stang.

Men Sarpsborg Arbeiderblads journalist, som
er hovedarktitekten bak hele oppslaget, har ikke sjekket de faktiske
forhold, om undertegnede var til stede eller ikke, men bare basert
seg på opplysninger fra statsrådens forværelse.
Det ble ikke sjekket, verken med Stortinget eller undertegnede – som
den løgnaktige artikkelen handler om – og det
må vel sies å være et brudd på etiske
retningslinjer som gjelder for pressen. 

Mitt hovedbudskap er at det bør være
en viss rettssikkerhet også for stortingsrepresentanter
med hensyn til å få et slikt negativt stempel – som
har sitt utspring i usannheter.





                

