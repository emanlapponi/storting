  Jeg vil gjerne stille følgende spørsmål
til statsråd Lilletun:

«Den kraftige økningen av
asylsøkere til landet har ført til en eksplosjon
i antallet fremmedkulturelle som blir avslørt med falsk
identitet. Kripos har de 10 første månedene i
1998 oppdaget 1 068 asylsøkere som har oppgitt
to eller flere forskjellige navn. Flere asylsøkere er registrert
med flere identiteter i andre land, eller har brukt andre navn ved
tidligere besøk i Norge.

Hvilke konsekvenser vil det få for
utlendinger som søker asyl etter at politiet avdekker at
en asylsøker har flere forskjellige identiteter?»

  Jeg takker statsråden for svaret. Jeg
skal ikke begi meg inn på en talldiskusjon, bare konstatere én
ting, at det er en økende tendens til at en del utlendinger
kommer hit med falske papirer. Så sånn sett kan
vi være enige om at det i allfall er en økning. 

Jeg ble på en måte litt beroliget
av statsrådens svar, men ikke fullt ut, for det ble sagt
at i visse tilfeller kunne man se gjennom fingrene med dokumentfalsk – hvis
det kunne påvises at personen var forfulgt. Da spørsmålet bl.a.
om de papirene som skal avsløre om personen er forfulgt
eller ikke, er ekte eller uekte, og hva som blir lagt til grunn
for at en søknad skal bli imøtekommet. 

Dokumentfalsk blir mer og mer vanlig og begås
svært ofte av utlendinger, spesielt av kosovo-albanere,
og det blir også bekreftet av aktoratet i domstolsaker
i forbindelse med dokumentfalsk at dette er vanlig blant enkelte fremmedkulturelle
grupperinger. Jeg har forstått svaret fra statsråden
slik at det at asylanter driver dokumentfalsk i den hensikt å få innvilget
asyl, ikke er i samsvar med Regjeringens gjeldende asylpolitikk.

