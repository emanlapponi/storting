 Takk, leder. Det har vært mye spekulasjon over tid i presse, radio og tv mens denne prosessen har pågått, om det har vært en reell og fair konkurranse. Man begynte jo med å bevilge 1 milliard kr – i et partnerskap, sammen med syv andre nasjoner – til Lockheed Martin, og så fikk jo Eurofighters produsent og JAS Gripen/Saab en del penger i ettertid. Det som jeg har merket meg, er at dagen etter at statsministeren og statsråden hadde avklart at Norge skulle kjøpe Joint Strike Fighter fra Lockheed Martin, åpnet man en komposittfabrikk på Kongsberg, som statsråden har nevnt. Det virker på meg nokså tilfeldig at den ble åpnet dagen etterpå, samtidig som jeg tror det er riktig å si at det også var representanter fra Lockheed Martin til stede der. Hvis statsråden vil gi en kommentar på dette, hadde det vært fint. 

 Takk, leder.

Det som forbauser meg litt, er denne anskaffelsesprosessen. Man har snakket om at man har gjort jeg tror det var seks utredninger over tid. Tross alt, etter alle disse utredningene, selvfølgelig for å anskaffe nye fly, og det gjaldt bruk av disse som vi har i dag, kunne man ikke da klart for et års tid siden, og vel så det, å kvalitetssikre at man ikke skulle sette i gang denne vingeskifteoperasjonen – for den har jo i grunnen vært fordi vi har bruk for flyene, ikke for å fly stort sett i Norge? Sikkerheten for våre soldater setter vi selvsagt i høysetet. Dette burde man jo greid for et år siden. Så sier man at brukerkonferansen på høsten og en servicebulleteng skulle kaste hele prosjektet. Hva skulle man egentlig ha gjort, eller hva kunne man ha gjort for at disse flyene kunne blitt gitt dødsdommen – for det er jo det de faktisk har fått av Regjeringen i dag – allerede for 15 måneder siden?

 Bare en kjapp kommentar til dette med gjenkjøp. FoU og forskningsmiljøet i Norge er veldig opptatt, kanskje ikke så mye av volumet som Regjeringen sikkert er, krone for krone, men av at vi får et hightech-samarbeid med USA. Det er jo en kjensgjerning at Storbritannia i forbindelse med JSF-utviklingen ikke ville betale sin del, for de følte at de ikke fikk innblikk i den amerikanske hightech-industrien. Kan man forsikre seg om at dette blir tilfellet – etter at man først har undertegnet en kontrakt, og så skal forhandle om gjenkjøp?

