 Jeg har et spørsmål til justisministeren. 

«3 personer som har innrømmet
grov vold mot en familie i Skjeberg, slapp varetektsfengsling fordi
man mente det ikke var fare for gjentakelse. En slik avgjørelse strider
sannsynligvis mot vanlige folks rettsoppfatning, er egnet til å skape
frykt i nærmiljøet og er en ekstra psykisk belastning
for ofrene.

Hva vil statsråden gjøre
for å få endret rettspraksis, slik at voldsmenn
i langt større grad enn i dag blir varetektsfengslet?»

  Jeg takker statsråden for svaret,
som var altfor passivt. 

Statsråden beskriver situasjonen slik
at det norske samfunnet ikke kan akseptere blind vold. Men da burde den
logiske konklusjonen være at Regjeringen må foreta seg
noe! Min kollega Jan Simonsen og andre har vært inne på 
det tidligere i spørretimen i dag. 

Dette er et ansvarsfraskrivelsesspill. Statsråden
skyver ansvaret over på domstolene og beskriver også situasjonen
slik at det er altfor lenge før sakene kommer opp til doms.
Men hvem er det som har det overordnede ansvaret for å fremme
forslag om nye lover i Norge når noe ikke fungerer? Ute
i det norske samfunn blir stadig flere mer og mer engstelige, mange
eldre i de større byene tør ikke å vise
seg ute etter mørkets frembrudd. Så jeg må si at
jeg er meget skuffet.

Nå er det i gang et arbeid i departementet – men
jeg håper at statsråd Aure tar signalene fra det
norske folk: Vil man vurdere økt bruk av varetekt når
man har kjent gjerningsmann og det dreier seg om grov vold? Nå vil jeg
gjerne ha et konkret svar på det spørsmålet
fra statsråden.

   Jeg takker statsråden for tilleggssvaret.
 

Familien Eriksen, som ble utsatt for grov vold
natten til 1. januar i år, sitter her oppe på galleriet.
 Og de kommer hit, fru statsråd, for å høre
hva Regjeringen kan bidra med i kampen mot voldskriminaliteten.
 De kommer ikke hit for å høre en masse floskler
og fine formuleringer.  

Store deler av det norske folk forventer at
Regjeringen foretar seg noe på dette området,
og jeg skal komme med et nytt, konkret spørsmål:
 Vil Regjeringen sette inn økte ressurser til politi og
rettsapparat og domstoler for at vi skal kunne fjerne flaskehalsene
i rettssystemet, og at politiet kan få økt sin
etterforskningskapasitet?  Hvis jeg ikke får et klart svar,
er jeg enig i Simonsens konklusjon, at da bør statsråden
vurdere sin stilling.

