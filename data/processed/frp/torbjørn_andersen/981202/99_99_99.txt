 Etter mitt skjønn er interpellanten fra Senterpartiet først og fremst ute etter å oppnå beskyttelse for bondeorganisasjonenes monopolstilling. Det er blitt slik at alt som kan utfordre og rokke ved de norske bøndenes og landbruksorganisasjonenes monopolstilling i Norge, etter beste evne blir bekjempet av et samlet landbrukssamvirke og deres organisasjoner. 




Når landbruksmonopolets produsentsamvirke nå utfordres av de mektige dagligvarekjedene, er det etter mitt syn bare sunt. Men jeg vil allikevel legge til at av hensyn til den frie konkurranse tilsier det at dagens fire store dagligvarekjeder nok er et absolutt minimum av aktører i det lille norske matvaremarkedet. Det er en politisk oppgave å utforme regelverk og kontroll som kan motvirke at de store dagligvarekjedene oppnår en slags monopolstilling i omsetningsleddet.




Interpellanten ønsker, ettersom jeg forstår, myndighetenes inngripen for å svekke maktposisjonen til de fire hovedaktørene i dagligvaremarkedet på bekostning av samvirkene. Men at det finnes fire dagligvarekjeder som tross alt konkurrerer hardt seg imellom om kundene, gir mindre grunn til bekymring, mens det faktum at bøndene og deres landbrukssamvirker har et rent monopol på matproduksjonssiden uten noen form for konkurranse, er derimot meget mer bekymringsfullt, og det er kanskje den viktigste årsaken til de høye norske matprisene.




Konkurransen fungerer jo mellom aktørene i dagligvarebransjen, men det gjør den derimot ikke innen norsk landbruk, som er en subsidiert og skjermet virksomhet. Dersom intensjonen er billigere mat til forbrukerne, ligger det store potensial i å konkurranseutfordre det norske landbruket, bl.a. ved å åpne for økt import av matvarer fra utlandet. Forbrukerne vil derfor bare tape på at myndighetene skal vingeklippe dagligvarekjedene dersom dette er motivert ut fra å ville forhindre at matvarekjedene på noen måte kan komme til å utfordre landbrukssamvirkenes monopolstilling. Det norske landbrukssamvirket er det som sagt på tide å utfordre. Nettopp dette har disse matvarekjedene nå en viss mulighet til, og den muligheten må de få beholde uten inngripen fra snevre politiske særinteresser som slett ikke tjener forbrukernes sak.




Interpellanten uttrykker også skepsis til maktkonsentrasjonen i dagligvarekjedene, men jeg er derimot som sagt langt mer bekymret over den absolutte maktkonsentrasjonen som finnes hos organisasjonene og de norske bøndenes samvirker. Konklusjonen er at dersom vi ønsker lavere matvarepriser, er det på produksjons- og fordelingssiden vi trenger å bekymre oss for manglende konkurranse og slett ikke på omsetningssiden. En viktig politisk oppgave er derfor å utforme og forvalte regelverk som ivaretar den frie konkurranse på flest mulig områder i samfunnet.




