  Jeg tillater meg å stille følgende
spørsmål til samferdselsministeren:

«Det har hittil i år vært
mange tragiske trafikkulykker på norske veier. Spesielt
mange dødsulykker har det vært i Aust-Agder. Trafikkulykker
med dødelig utgang eller med store menneskelige skader
er ofte en ufattelig tragedie for dem det rammer, men også en
stor belastning for samfunnet.

Vil statsråden redegjøre
for hva myndighetene har tenkt å foreta seg for å få ned
antall trafikkdrepte og trafikkskadde på norske veier i
fremtiden?»

  Dødsveiene i Aust-Agder er blant
de desidert mest alvorlig ulykkesbelastede veiene her i landet,
og noe må gjøres.  Mange av ulykkene skyldes en
oppblomstring av en vanvittig fartskultur i visse miljøer
der helt ekstreme hastigheter er dagligdagse favorittøvelser.
 Men det er bare en del av det totale bildet.  

Etter at dette spørsmålet
ble innlevert, har det vært enda en tragisk trafikkulykke
med dødelig utgang på veiene i Aust-Agder.  Dødsoffer
nr. 18 var et faktum før trykksverten var tørket
på mitt spørretimespørsmål om denne
saken.  Det skjer nå langt flere dødsulykker i
Aust-Agder enn i noe annet fylke i dette landet sett i forhold til folketallet.
 18 dødsulykker er det dobbelte av antallet i 1997 og det
tredobbelte av antallet i 1996.  Kan samferdselsministeren
tenke seg å arbeide for at det blir mulig å få utarbeidet
en rapport med en mer dyptgripende analyse av de ulike årsakssammenhengene
bak denne tragiske statistikken i Aust-Agder, sånn at vi
kan sette inn mottiltak og få snudd den dramatiske trenden
som vi har vært vitne til på veiene i Aust-Agder?

Hans J. Røsjorde hadde
her gjeninntatt presidentplassen.

  Jeg er glad for de signaler og de svar jeg
får fra statsråden.  

Jeg vil bare fokusere på en annen
ting når det gjelder trafikksikkerhet, og det er det utstyret
som finnes i nyere biler kontra eldre biler.  Man kan litt lettvint
si at i en bil fra 1970 omkommer man i en gitt ulykke.  I en bil
fra 1980 overlever man med store skader, mens i en bil fra 1990-tallet
overlever man ganske greit i mange tilfeller.  Det er stor forskjell
på sikkerhetsutstyr i gamle og nye biler.  Her kommer avgiftspolitikken
for norske biler inn.  Mener ikke statsråden at det ville
være et viktig trekk når det gjelder å bedre
trafikksikkerheten når ulykken først skjer, å få lavere
avgift på spesielt sikkerhetsutstyr og gjerne lavere avgifter
på norske nybiler?  Det er etter mitt syn et stort problem.

 Jeg tillater meg å stille følgende
spørsmål til kommunal- og regionalministeren: 

«Det norske brannkorpset består
av 2 500 profesjonelle brannfolk og 10 500 deltidsansatte. Det stilles
ingen krav til utdannelse for deltidsansatte. Undersøkelser
viser at 90 pst. av de deltidsansatte ønsker mer opplæring
for å kunne takle oppgavene sine bedre. Disse ønsker å gjennomføre
tilsvarende grunnkursopplæring som det de profesjonelle
brannmenn må fullføre.

Kan statsråden redegjøre
for dette behovet og om departementet mener at den opplæring
de frivillige brannfolkene får, er forsvarlig?»

  Jeg takker for svaret, og er glad for at statsråden
deler min bekymring vedrørende dette området,
og jeg skjønner at ting er på glid.

At jeg tar opp dette spørsmålet,
har sin bakgrunn i den informasjon jeg har innhentet bl.a. fra Direktoratet
for brann- og eksplosjonsvern. De henviser til en undersøkelse
som viser at nær 90 pst. av det frivillige brannvesen
etterlyser en bedre utdannelse. Og det er jo, som statsråden
var inne på, en minimal utdannelse eller opplæring
de får i dag. Jeg mener selvsagt det er viktig å lytte
til dem det gjelder. Og jeg tror det er en god prosess på gang.
De signalene som kommer fra dem som deltar i det frivillige brannvesen,
er det selvsagt grunn til å ta alvorlig, og det synes det
som de blir. 

Når det gjelder den forebyggende effekten
som en slik opplæring kan ha, kan statsråden si
noe om de deltidsansatte kan få mer opplæring
i å drive forebyggende virksomhet?

  Jeg takker for svaret og vil bare understreke
at når det gjelder utviklingen av branntilfeller i Norge,
er den langt fra de nasjonale målsettinger som ligger til
grunn på dette området. Norge er faktisk et av
de land som det brenner aller mest i. Det er dermed store utfordringer
vi må gripe tak i på dette området. Jeg
er glad for de signaler som er kommet fra statsråden, og
håper at det skjer en oppgradering av utdannelsen når
det gjelder spesielt de deltidsansatte brannfolkene.

Jeg vil bare få påpeke at
forholdene rundt i mange kommuner fortsatt er slik at både
de kvalitative og de kvantitative manglene kanskje spesielt ved
det forebyggende arbeidet, er ganske store. Så det er mye å gjøre,
og jeg håper at det som statsråden har vært
inne på i sin redegjørelse og i sitt svar til
meg, virkelig blir fulgt opp.

