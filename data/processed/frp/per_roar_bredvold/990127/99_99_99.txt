  Jeg tillater meg å stille følgende
spørsmål til miljøvernministeren:

«Den statlige driftsstøtten
på 175 kroner pr. bil som biloppsamlingsplasser mottar
for opphogging, har stått på stedet hvil i snart
20 år. Samtidig har arbeidet blitt mer omfattende. Dette
har skapt misnøye blant bransjens medlemmer. 

Hvordan vil statsråden bidra til at
dette viktige miljøarbeidet fortsetter?»

  Jeg takker statsråden for svaret
og er spesielt glad for at det skal være et møte
med Norges Biloppsamleres Forening for å drøfte,
slik jeg forstår det, bl.a. det økonomiske og
praktiske ved mottak av bilvrak.

Det er, slik jeg forstår det, ingen
politisk uenighet om at gamle bilvrak representerer et miljøproblem,
som vi må løse. Det må derfor være økonomi
i å ta imot dette problemavfallet. På nåværende
tidspunkt er det ifølge NBF en heller dårlig inntjening,
mens arbeidsbyrden er blitt større.

Det er også en ganske usikker bransje
når det gjelder å spå hva framtiden vil
bringe. Det så vi i 1996, da vrakpanten ble økt
betraktelig, og antall innleverte biler økte med 320 pst.,
ifølge NBFs tall, mens dette nå er på et
lavmål. 

Jeg kan ellers nevne at i Sverige får
bilopphoggerne 500 kr for å utføre tilsvarende
jobb, mens det i Danmark gis 550 kr pluss moms pr. bil. 

Jeg takker igjen for svaret, og vil vente spent
på resultatet av det varslede møtet.

