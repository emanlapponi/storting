 Jeg tillater meg å stille følgende
spørsmål til kulturministeren:

«Kulturdepartementet har vendt tommelen
ned for støtte til «Gråtassprosjektet».
Dette resulterer i blant annet færre produserte filmepisoder
og reduserte muligheter for salg til utlandet.

Kan statsråden tenke seg å revurdere
sitt avslag slik at denne populære barne- og ungdomsserien
får bedre økonomiske vilkår, og at man
også ser på lovverket, blant annet med tanke på sponsing,
for å få ned kostnadene?»

  Jeg takker statsråden for svaret,
selv om det var negativt når det gjelder selve innholdet. 

Barnefilmen «Gråtass» er
en serie som på en meget god måte ivaretar norske
tradisjoner og norsk kultur – den viser livet på en
bondegård, dens virksomhet, gleder og farer. Serien ivaretar
ikke bare barns interesser, men også hele familiens interesser.
Det er utført målinger som bl.a. viser at i aldersgruppen
14-25 år er «Gråtass» nummer
fem av de programmene som er mest sett. 

Når man tar i betraktning den forholdsvis
minimale støtten dette prosjektet trenger, og samtidig
ser på de store pengeoverføringer enkelte norske
filmer får – og som kun blir sett av en håndfull
mennesker – kan man lure på hvilke vurderinger
som ligger bak. 

Ser ikke statsråden at dette vil være
en svært god investering med hensyn til spesielt barn og
unge? I motsetning til mye annen produksjon, med helt andre tendenser, med
slåsskjemper og utenomjordiske vesener og skrik og skrål,
vil «Gråtass» bli et alternativ med ro
rundt seg. Man blir dessuten underholdt samtidig som man lærer.

   Jeg kan ellers nevne at hadde serien blitt
innspilt av utenlandske firmaer, ville ikke de strenge norske sponsorreglene
vært en bremsekloss.

Ellers er det søkt på fire
områder, alle med avslag, nemlig Norsk Kassettavgiftsfond
fire ganger, Norsk Filminstitutt, AV-fondet hvor det var krav om
distribusjon til kino, dvs. film, og Nordisk Film- og TV-fond – med
avslag der også.

Ellers må jeg bemerke at NRKs takstpris
pr. minutts sendetid er for lav.  Kan statsråden tenke
seg å øke denne?

