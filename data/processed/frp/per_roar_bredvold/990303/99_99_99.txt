   Jeg ønsker å stille finansministeren
følgende spørsmål:

«Svært mange forhenværende
bileiere venter på utbetaling av vrakpanten, enkelte så langt
tilbake som oktober 1998. Grunnen til denne forsinkelsen er i henhold
til Toll- og avgiftsdirektoratet problemer med nytt datasystem. 

Synes statsråden dette er god nok
unnskyldning, og hva akter statsråden å gjøre
for å rette opp for dem som uskyldig rammes av dette?»

 Jeg ønsker å stille miljøvernministeren
følgende spørsmål:

«Det kan synes, på bakgrunn
av Regjeringens «positive» holdninger til rovdyr,
at mange grunneiere vil få en betydelig mindre inntekt
på sin bruk av utmark. Jeg tenker da spesielt på jaktbart
vilt, som vil bli sterkt redusert etter rovdyrenes herjinger. 

Hvordan vil statsråden forholde seg
til dette?»

  Jeg takker statsråden for svaret,
som jeg forstår dit hen at statsråden mener at
også jegere og jaktrettshavere må rette seg etter
rovdyrenes ve og vel. 

Fordi distriktspolitikk skal ha en høy
stjerne hos Regjeringen, vil jeg si at svaret er noe skuffende.
Jakt- og opplevelsesturer er for mange en viktig inntektskilde og har
flere funksjoner. De aller fleste pløyer store deler av denne
inntekten tilbake til naturen i form av bl.a. viltpleie. Det gir
dessuten noen arbeidsplasser, bl.a. i jaktoppsyn, som har ført
til sterk reduksjon av ulovlig jakt som i en del tilfeller har ført
til skadeskyting, med de lidelser dette medfører for dyrene,
samt en skjev avskyting. En annen del av overskuddet blir tilført
opprustning av gamle koier, setrer og andre boalternativ, som nedlagte
boplasser, og nye alternativer, som gapahuker, med en mer primitiv
standard. Dermed er dette også et kulturspørsmål.

Kan statsråden love at hun skal se
ekstra nøye på dette, slik at utmarksinntektene
vil bli tilnærmet uforandret?

