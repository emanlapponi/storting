 Takk, komitéleder. 

 Jeg har et lite oppfølgingsspørsmål. Hvor mye har dette med gjenkjøpsavtaler betydd i denne prosessen, og hvor mye har det styrt prosessen? Jeg håper at det ikke har styrt prosessen i det hele tatt. 

 Statsråden har i løpet av den siste halvtimen to ganger, minst, sagt at grunnen til at man offentliggjorde dette den 20. november – kl. 1700, hvis jeg husker riktig klokkeslett – var faren for lekkasjer. Da er spørsmålet mitt: Hvor stor var den reelle faren for at noen skulle lekke, slik at det ble en lekkasje, og hvor mange visste om avgjørelsen? 

 Mitt spørsmål går på dette med hastekjøp. Etter min mening er ikke alltid et hastekjøp eller hurtigkjøp eller hva man velger å kalle det, den lureste måten å gjøre ting på.

 Bare til det siste. Slik jeg har forstått det – hvis vi kjøper Airbus, kommer vårt fly som ca. nr. 25, så det er ikke det første flyet vi skal få levert, slik jeg har forstått det. Det er ca. 20–25 som er levert før.

 Det er mange spørsmål som henger i lufta, men i hvert fall ett som henger akkurat nå, er: Hva skal vi gjøre i Afghanistan i en krigssituasjon med tanke på sikkerhet inntil vi får de nye flyene våre? Det synes jeg ikke vi har fått noe svar på.

 Mye av den tiden vi har brukt hittil – ca. en time – har vi snakket om egenbeskyttelse av fly, altså av de nye flyene. Så vidt jeg vet, har vel ikke sivile fly noen egenbeskyttelse i det hele tatt. Slik jeg forstår statsrådens siste svar, er det sikkert nok å fly sivile fly uten egenbeskyttelse med norske soldater om bord, til Afghanistan og fra Afghanistan. Det finner jeg litt merkelig, statsråd.

 Takk, leder.

Det er mulig at statsrådens og min vurdering av hvor mange år «veldig mange år» er, er forskjellig. Airbus sier at de i løpet av 2010 kan levere fly. I mellomtiden har de også garantert at de kan levere den kapasiteten vi ønsker. Jeg kan ikke være helt enig i det statsråden sier, men det er kanskje ikke helt unaturlig heller. Men «veldig mange år» er ikke for meg fra nå og fram til 2010. 

