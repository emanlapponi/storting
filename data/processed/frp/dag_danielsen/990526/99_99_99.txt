 Jeg har et nytt spørsmål
til utenriksministeren:

«Nordmenn som reiser på privatbesøk
til Russland, må registreres i det lokale politidistriktet
der de oppholder seg. Det bør være en sentral
målsetting at norske borgere ikke diskrimineres.

Hvilke retningslinjer gjelder for russere på turistvisum i
Norge, og må disse stemple inn hos det lokale politiet?»

  På mange måter ser jeg dette spørsmålet
absolutt i sammenheng med det forrige; jeg opplever dette som en
situasjon hvor russerne diskriminerer nordmenn, og hvor vi stilles
overfor dårligere ordninger enn det russerne gjør
når de kommer til Norge.

Dette er jo en byråkratisk ordning,
i realiteten en levning fra kommunisttiden, og det er overhodet
ingen trøst for meg at dette også gjelder borgere
fra andre land, systemet er like gammeldags og avleggs etter min
mening. 

Mitt spørsmål blir da: Hva
er gjort fra norsk side for å skape likebehandling for
nordmenn og russere, altså i den betydning å fjerne
denne ordningen?

  I og med at det nå opplyses at dette
ikke er tatt opp med russerne tidligere, håper jeg at man
gjør det – viser at man ikke er komfortabel med
en slik ordning, og at man ikke syns den er hensiktsmessig i dagens
verden.

Jeg må igjen si at jeg syns man viser
en litt unnfallende holdning i forhold til Russland. Jeg håper
man vil legge litt sterkere press på Russland for å få også dette
forholdet i orden.

 Jeg tillater meg å stille følgende
spørsmål til utenriksministeren:

«I henhold til inngått avtale
mellom Norge og Russland er det gebyrfrie visa mellom de to land.
Russere kan i dag få hastevisum til Norge samme dag uten å betale noe.
Nordmenn som reiser til Russland, må derimot betale såkalte
ekspedisjonsgebyrer for visum til Russland, varierende fra 50 til
700 kroner alt ettersom hvor kort tid i forveien visumet utstedes.

Hva vil Regjeringen gjøre for at nordmenn
ikke diskrimineres i forhold til russere, i tråd med intensjonen
i avtalen?»

  Jeg takker statsråden for et positivt
svar i den forstand at man ved gjentatte anledninger har tatt dette
opp. Men det er også et spørsmål om hvilket engasjement
man legger i oppfølgingen av dette. Det er et faktum at
det innebærer store problemer for bl.a. forretningsfolk
og andre som er avhengige av disse visumene, at det stadig er endringer
fra russernes side når det gjelder visum. Det dreier seg
også om betydelige beløp, og det er unødige
og irriterende kostnader, som skaper masse utgifter og byråkratisk
irritasjon.

Jeg vil spørre om hva man aktivt vil
gjøre, om man som et pressmiddel mot russerne vil vurdere å innføre gebyr
på norsk side, eller hva man mer konkret vil gjøre. 

  Jeg må medgi at jeg syns dette virker
litt tafatt. Poenget er at det her er en åpenbar diskriminering
av nordmenn, og det bør være et sentralt mål for
norsk utenrikstjeneste å ivareta norske interesser. Her har
man jo faktisk en avtale som sier at det skal være likebehandling. 

Jeg må da spørre, dersom
man ikke vurderer noen form for reaksjoner på dette området,
om ikke intensjonen i denne avtalen da blir undergravd. 

