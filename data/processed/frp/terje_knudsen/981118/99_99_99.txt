 Jeg vil stille følgende spørsmål
til samferdselsminister Odd Einar Dørum:

«Postverket har foreslått
justeringer av postnumre fra 1. mars 1999. Fortsatt vil det være
svært mange av Bergens innbyggere som ikke får
Bergen angitt i sitt postnummer, til tross for at de har adresse
i byen. Flere ganger har formannskapet i Bergen rettet henvendelse
til Postverket om at Bergen blir brukt som postadresse, men uten
resultater.

Vil statsråden gjøre noe
for å etterkomme Bergen kommunes krav, slik at Bergen blir
angitt i alle postadresser i Bergen?»

  Jeg takker statsråden for svaret,
men det ligger i sakens natur at jeg ikke er helt fornøyd
med det. 

Denne postnummerjusteringen for Bergen kommer, som
statsråden var inne på, til å omfatte
knapt 100 000 mennesker. Jeg har sett tall som 85 000
mennesker, men jeg har også sett brukt tall som 90 000
og 95 000. Disse ca. 100 000 menneskene vil få «Bergen» i
alle postnummer. Hvorfor er det da så vanskelig å få dette
til for den andre halvparten av befolkningen i denne byen?

Jeg finner det underlig at Postverket, som
statsråden var inne på, oppgir hensynet til kvalitet,
pålitelighet og kostnadsnivå som grunnlag for
ikke å kunne bruke «Bergen» som adressestedsnavn.
Dette til tross for at andre norske byer, og ikke minst mange utenlandske
byer, greier dette på en utmerket måte. Ikke minst
finner jeg det underlig, som statsråden bekreftet, at man
kan få til at samtlige  med postboksadresse i kommunen
kan benytte «Bergen» i sin adresse.

  Det siste statsråden sa, kunne jeg
se på som en liten håndsrekning. 

Jeg må likevel få si at Bergen
postområde har ifølge dem selv i en meget tung
og omfattende dialog med sentrale enheter i Posten argumentert for
at man skal innrette postnummer sonevis og benytte «Bergen» som
adressestedsnavn for samtlige postadresser både for postboksadressert
og gate/veinavnadressert post, slik formannskapet i Bergen
vil. Da blir mitt siste spørsmål til statsråden: Hvorfor
følger ikke Postens sentrale ledelse opp dette ønsket
fra den lokale postledelse i Bergen i stedet for å innta
denne noe arrogante holdningen som her utvises fra monopolbedriften
Postverket ved å si nei?

