  Jeg tillater meg å stille følgende
spørsmål til finansministeren:

«Bilmekanikerlinjen ved Lade videregående
skole har ikke råd til å motta en ny bil i gave
fra Nardo Bil AS i Trondheim, fordi gaven utløser engangsavgift
på over 100 000 kroner.

Mener statsråden at det gavner læremulighetene
ved skolen at undervisningsmateriell avgiftsbelastes på denne
måten, og vil statsråden ta initiativ til å gi
en bestemmelse som fritar undervisningsmateriell for bilavgift?»

  Jeg takker for svaret. Det ser dessverre ut
som det kan ta litt tid før en slik ordning blir gjennomført,
ut fra det finansministeren sa. 

Den teknologiske utviklingen når det
gjelder motorteknologi, innføring av databaserte løsninger
innen oppbygging av moderne biler, er rivende. For å møte
denne utviklingen er det helt nødvendig at undervisningen
ved bilmekanikerlinjen i Trondheim og også i resten av
landet er realistisk, og at elevene dermed har anledning til å praktisere
sin lærdom på moderne biler.

Som ministeren sa, er det under utarbeidelse
en omlegging av avgiften. Men dette vil antakelig ta tid, og vi vil
da måtte komme tilbake til saken snarest, i et Dokument
nr. 8-forslag.

