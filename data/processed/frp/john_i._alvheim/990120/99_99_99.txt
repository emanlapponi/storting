 Jeg skal få stille den ærede helseminister
følgende spørsmål:

«Ifølge Aftenposten 11. januar
1999 er Norge på nytt klaget inn for Europarådets
torturkommisjon på grunn av at en sterkt sinnslidende sikringsfange
ble oppbevart i fengsel i fem uker på grunn av mangel på plass
ved psykiatrisk sykehus. Justisdepartementet tok avgjørelsen
om å plassere den sinnslidende i fengsel.

Er det Justisdepartementet eller Sosial- og
helsedepartementet som har ansvaret for behandling og omsorg av sinnslidende
innsatte?»

  Jeg takker helseministeren for svaret og sier
meg glad for at helseministeren uttrykkelig slår fast at
ansvaret for sinnslidende innsatte ligger hos helsevesenet.  Det
er en skamplett for Norge å bli innrapportert til torturkommisjonen
for slett, umenneskelig behandling av sinnslidende.  Tilfellet ved
Bodø kretsfengsel er ikke enestående.  Ved Ringerike
Kretsfengsel har en sinnslidende dame sittet i 510 døgn
i varetekt.  I Regjeringens egne budsjettdokumenter for inneværende år
er det opplyst at fra fem til sju sterkt psykotisk sinnslidende
hver dag befinner seg i norske fengsler, og den situasjonen har
vart over flere år. 

Vil helseministeren her og nå forplikte
seg til å sørge for at det nå blir slutt
på å oppbevare sinnslidende i norske fengsler?

