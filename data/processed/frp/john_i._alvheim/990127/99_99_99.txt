 Jeg skal få stille den ærede helseminister
følgende spørsmål:

«Det landsdekkende brannavsnittet
ved Haukeland Sykehus i Bergen har alvorlige driftsproblemer og
trues med nedleggelse. 

Hva kan og vil statsråden gjøre
med dette alvorlige problemet?»

  Jeg takker helseministeren for svaret, og
er glad for at man ikke vurderer å flytte brannavsnittet
fra Haukeland Sykehus.

Det nasjonale landsdekkende brannavsnittet
ved Haukeland Sykehus er av meget høy faglig
standard og har høstet internasjonal berømmelse
for sitt behandlingsopplegg. Det er derfor bortimot en katastrofe
om dette behandlingstilbudet nå eventuelt må nedlegges
på grunn av mangel på helsepersonell.

Jeg har en viss forståelse for at
sykepleiere ved denne avdelingen går trett, fordi det er
både fysisk og psykisk ganske belastende å omgås
disse brannskadde pasientene, som ofte er alvorlig vansiret rent
kroppslig sett. Da dette er et nasjonalt behandlingstilbud, forutsetter
jeg at helseministeren gjør det som er mulig, og det forstår
jeg at helseministeren gjør ved å følge
opp dette ganske tett. Mitt oppfølgingsspørsmål
gjelder noe som ikke ble berørt av helseministeren: Hvis
det skulle stå på manglende ressurser til brannavsnittet
ved Haukeland Sykehus, vil departementet være behjelpelig
i så måte med å hente inn sykepleiere,
eventuelt fra utlandet?

  Jeg skal på nytt få lov å stille den ærede
helseminister et spørsmål:

«I brev datert 13. januar 1999 til
helseministeren fra Foreningen for bekjempelse av Cerebral Parese
i Norge sies leieforholdet på Berg gård opp med
fraflytting 31. mars 1999. Begrunnelsen for oppsigelsen er misligholdelse
av bygningsmassen, samt at Rikshospitalet ikke har tatt initiativ
til en ny leieavtale med foreningen.

Har ikke Rikshospitalet lenger behov for Berg
gård, og hvis ikke, hvilke driftsproblemer vil Rikshospitalet
få når bygningsmassen på Berg gård
ikke kan benyttes etter 31. mars 1999?»

  Jeg takker helseministeren for svaret, og
jeg vil berømme helseministerens etter hvert gode praksis
med raske reaksjoner. Det setter jeg pris på. Det er ikke
alltid at reaksjonene imøtekommer mine ønsker,
men likevel er det positivt at en helseminister reagerer så pass
raskt som han har gjort i dette tilfellet.

CP-foreningen har i sin tid gått foran
og vist vei når det gjelder tilbud til den gruppe pasienter
som de representerer. Det er etter mitt skjønn helt uakseptabelt
at ikke staten tar sitt ansvar seriøst og anstrenger seg
mer for å komme frem til en ordning med CP-foreningen når
det gjelder leieforholdene på Berg Gård. Jeg registrerer
med glede at dette vil bli gjort etter initiativ fra helseministeren
allerede neste uke, og så håper jeg at man kommer frem
til en løsning, slik at både foreningen og Rikshospitalet
kan bli fornøyd.





                

