  Jeg skal få lov til å stille
den ærede helseminister følgende spørsmål:

«Obduksjonsfrekvensen er i dag nede
på ca. 10-12 pst. av årlige dødsfall.
Statens helsetilsyn anbefaler en obduksjonsrate på 40 pst.
av alle dødsfall. 

Hva er grunnen til denne utviklingen, og hva
vil statsråden gjøre for å øke
obduksjonsfrekvensen til et faglig forsvarlig nivå?»

  Jeg takker helseministeren for svaret, som
jeg oppfattet som positivt og forståelsesfullt i forhold
til det problemet som her diskuteres.

For egen del tror jeg det er mangel på ressurser
i de patologiske avdelingene som er hovedgrunnen til denne nedgangen
i obduksjonsraten. En tilstrekkelig høy obduksjonsrate
er en meget viktig kvalitetssikring for fremtidig diagnostisering
og behandling.

Slik Norges patologforening ser det, er det
særdeles viktig at en opprettholder en høy nok
obduksjonsrate ved våre universitetssykehus, dette av hensyn
til undervisning og forskning. Og mitt oppfølgingsspørsmål
er: Kan helseministeren tenke seg å pålegge våre
universitetssykehus en minimumsrate når det gjelder obduksjoner,
og er han villig til å foreslå en øremerket,
nødvendig bevilgning til dette?

  Jeg takker igjen for svaret, som fortsatt
er svært positivt og forståelsesfullt for selve saken. 

Når det gjelder de spesielle tilskuddene
til regionsykehusene som vi har i dag, kan selvfølgelig
de brukes hvis de er store nok. Og hvis man får et pålegg,
som jeg antydet, er jo det en vei å gå.

En annen vei å gå kunne være
at når departementet nå skal godkjenne de regionale
helseplaner, kunne man fra departementets side påse at
obduksjonstjenesten ble faglig forsvarlig ivaretatt i disse planene,
og hvis så ikke var tilfellet, kunne man i forbindelse
med godkjennelsen pålegge regionene å sørge
for en obduksjonsrate på minimum 20 pst., som
vel er den raten som man i øyeblikket har i Sverige.

  Jeg skal få lov til å stille
den ærede sosialminister følgende spørsmål:

«I Dokument 8:66 (1995-96) fremmet
jeg i mars 1996 forslag om å sørge for riktig
praktisering av samordningsloven slik at ingen kan tape
på å ha opptjent pensjonspoeng i Folketrygden.
I innstillingen sa en enstemmig komite i forslag til vedtak blant
annet at forslaget «oversendes Regjeringen for vurdering
og oppfølging i forbindelse med arbeidet med Samordningsutvalgets
innstilling og lovforslag i denne forbindelse».

Når kan vi forvente nytt lovforslag
fremlagt?»

   Jeg takker sosialministeren for svaret. 
Jeg er enig med sosialministeren i at dette ikke er noen helt enkel
sak, den er meget komplisert,  men dog: Den tiden som nå er
brukt på denne gjennomgangen og et eventuelt nytt lovforslag,
kan etter mitt skjønn ikke aksepteres.  

I 1997 svarte daværende sosialminister
at lovforslaget om en eventuell endring skulle forelegges Stortinget
ved årsskiftet 1997/1998, og ved et spørretimespørsmål
den 27. mai i år uttalte nåværende sosialminister
at man tok sikte på å legge frem et lovforslag
eventuelt til høsten.  Nå er høsten snart
over og vinteren er like om hjørnet, men jeg registrerte
nå at sosialministeren sa at hun forventet at et lovforslag
ville bli fremmet for Stortinget innen utgangen av året.
 Jeg ber bare om at dette blir bekreftet fra denne talerstol her
og nå.

