  Jeg skal få stille den ærede helseminister
følgende spørsmål:

«Manglende utrednings- og operasjonskapasitet
ved henholdsvis Statens senter for epilepsi og nevrokirurgisk avdeling
ved Rikshospitalet påfører mange epileptikere uopprettelig
hjerneskade i ung alder.

Vil statsråden i revidert nasjonalbudsjett
til våren foreslå nødvendige tilleggsressurser
for operativ behandling av epileptikere?»

  Jeg takker helseministeren for svaret og sier
meg glad for at han er oppmerksom på disse problemene. 

Ca. 3 000 epileptikere av et totalt
antall på ca. 30 000 har en alvorlighetsgrad i
sine epileptiske anfall som ikke kan kontrolleres med medisiner,
og trenger kirurgisk behandling for å unngå uopprettelig
hjerneskade. Åtte av ti opererte blir helt anfallsfrie og friske,
og kan således leve et tilnærmelsesvis normalt
liv. 

Operasjonskapasiteten ved Rikshospitalets nevrokirurgiske
avdeling er i dag på ca. 30 - 50 pasienter
i året. Det synes jeg er bortimot skandaløst,
særlig når jeg tenker på at det er svært
mange unge epileptikere som får hjerneskade, noe som kunne
ha vært unngått ved et operativt inngrep.

Mitt oppfølgingsspørsmål
blir da som følger: Vil helseministeren vurdere å søke
hjelp i utlandet når det gjelder både utredning
og kirurgisk behandling, mens en venter på tilstrekkelig
kapasitet i Norge?

  Jeg merket meg at helseministeren i sitt første
svar sa at han eventuelt ville komme tilbake til utredningskapasiteten
i forbindelse med revidert nasjonalbudsjett. 

Jeg vil nok måtte kunne si at jeg
er noe forundret og litt skuffet over at det i forbindelse med det
siste statsbudsjettet vi behandlet, ikke var anført noe
om disse problemene, slik at sosialkomiteen, og for så vidt
Stortinget, ikke hadde muligheter for å gå inn
og eventuelt påplusse ressurstilgangen, verken til Statens
senter for epilepsi i Sandvika eller til Rikshospitalet. Kan en
da forvente at også dette med større ressurstilgang
i denne sammenheng vil bli tatt opp i forbindelse med revidert nasjonalbudsjett?

