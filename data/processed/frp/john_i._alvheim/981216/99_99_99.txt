 Jeg skal få stille den ærede helseminister
følgende spørsmål:

«Det har den seneste tid vært
flere alvorlige komplikasjoner også med dødelig
utfall ved bruk av skopkirurgi ved flere sykehus.

Hva har statsråden gjort for bedre å kvalitetssikre
denne operasjonsteknikken?»

  Jeg takker statsråden for svaret,
som jeg finner betryggende.  

Ifølge de samme oppgavene fra Statens
helsetilsyn som statsråden viste til, døde 28
pasienter ved norske sykehus i 1997 i forbindelse med
behandling med moderne fiberoptisk utstyr.  Hele 118 pasienter ble
alvorlig skadet i samme forbindelse.  Dette synes jeg personlig
er skremmende tall, fordi fiberoptisk utstyr har vært brukt
i landet over flere år. Skopkirurgien er imidlertid kommet
for å bli.  Det er en svært god teknikk, som er
skånsom for pasientene, men i ukyndige hender kan denne
teknikken være direkte livsfarlig.

Mitt spørsmål til statsråden
er:  Bør det i tillegg til kompetansesenteret ved Regionsykehuset
i Trondheim opprettes flere nasjonale steder for opplæring
i nettopp skopkirurgi?

  Jeg skal få stille ytterligere et spørsmål
til den ærede helseminister:

«En familie som mistet sin forsørger
ved en feilbehandling ved et større sykehus i Østlandsområdet,
fikk nylig tilbud om en skandaløs erstatning på 153
000 kroner fra Norsk Pasientskadeerstatning.

Vil statsråden ta initiativ til å endre
regelverket for Norsk Pasientskadeerstatning slik at erstatningsbeløpene kommer
på linje med andre forsikringsordninger ved tap av forsørger?»

  Jeg takker statsråden for svaret,
og ser fram til Stortingets behandling av nye regler.

Jeg får veldig ofte henvendelser fra
pasienter som har vært utsatt for uhell ved somatiske sykehus,
som påstår at skadeserstatningen er mer symbolsk
enn reell.  Det hevdes også at det tar urimelig lang tid å få avgjort
et erstatningsspørsmål ved Norsk Pasientskadeerstatning.
 Meget sjelden oppnår pasientene å få økonomisk
oppreisning, selv om det er påvist grov uaktsomhet fra
sykehus eller lege.

Har helseministeren inntrykk av at Norsk Pasientskadeerstatning
er for restriktiv når det gjelder å utbetale skadeserstatning,
og er det en beløpsgrense for slik erstatning som er fastlagt
i utgangspunktet, også når det gjelder tap av
forsørger?  For 153 000 kr til en enke etter en forsørger
er, som jeg sier, skandaløst lite.

