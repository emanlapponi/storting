  Jeg skal få stille et spørsmål til
den ærede helseminister:

«Fylkeslegene fører tilsyn
med de offentlige og private sykehjemmene i landet, men som regel
skjer slike tilsynsbesøk etter forhåndsmelding.
Det er så vidt jeg har forstått, hjemmel også for å utføre
ikke anmeldte tilsynsbesøk, og mitt spørsmål
til statsråden blir:

Hvorfor benytter fylkeslegene seg ikke i større
grad av å foreta uanmeldte tilsynsbesøk i offentlige
og private sykehjem?»

  Jeg takker helseministeren for svaret. Jeg
er svært godt fornøyd med siste delen av svaret,
der helseministeren sier at saken nå vil bli tatt opp med
de respektive myndigheter.

Det synes åpenbart for meg at uanmeldte
besøk ved våre offentlige sykehjem vil ha større
effekt når det gjelder å avdekke uverdige og ulovlige
forhold i pleie- og omsorgssektoren. Et planlagt besøk
med tre ukers forvarsel vil etter mitt syn ikke gi den samme effekt
som uanmeldte besøk. Med de forhold som er avdekket i flere rapporter
nylig, er det viktig at Helsetilsynet intensiverer sitt tilsyn med
offentlige pleieinstitusjoner, og i større grad benytter
seg av muligheten til å foreta disse besøkene
uanmeldt.

Mitt oppfølgingsspørsmål
har kanskje helseministeren allerede svart på, men jeg
tar det likevel: Kan og vil helseministeren gi pålegg til
Statens helsetilsyn om å foreta hyppigere kontroller ved
norske sykehjem, inklusiv uanmeldte kontrollbesøk av et
visst omfang?

  Jeg takker igjen helseministeren for svaret.
Jeg kan understreke det han sa på slutten, nemlig at det
synes å være slik at det mange steder ikke finnes
system i det hele tatt – det er det som er noe av problemet.

Fremskrittspartiet vil i forbindelse med lov
om pasientrettigheter foreslå at pasientombudene også skal
ha ansvar for primærhelsetjenesten, inklusiv eldreomsorgen.
Dette er ikke foreslått fra Regjeringens side, og mitt siste
oppfølgingsspørsmål er: Hva er grunnen
til at helseministeren i forbindelse med lov om pasientrettigheter ikke
har fremmet forslag om at pasientombudene også skal ha
tilsynsansvar i forhold til primærhelsetjenesten og eldreomsorgen?

 Jeg har følgende spørsmål
til den ærede sosialminister:

«Ved Flora aldersheim i Sogn og Fjordane
vil de sette alarmbrikker på senile pasienter for å hindre
at de forlater institusjonen slik at det må settes i gang
leting. I NRK-nyhetene opplyses det at det dreier seg om brikker av
samme type som de som brukes i varehandelen for å unngå tyverier.

Kan statsråden akseptere at demente
pasienter behandles som varer og underlegges denne formen for tvang?»

 Jeg takker statsråden for svaret,
som jeg bare er så passelig fornøyd med. Det var
et typisk politikersvar; på den ene siden og på den
andre siden. Men fylkesmannen skal jo ha et svar fra departementet.
Det svaret kunne vi gjerne fått her nå.

Omsorg for senildemente er faktisk omsorg for
syke mennesker, og ikke gjeting av dyr. Personlig mener jeg at elektronisk
overvåking av senildemente må avvises, uansett
gode motiver. Jeg kan selvfølgelig ha en viss forståelse
for at kommunene i en presset økonomisk situasjon griper
til et slikt tiltak, men det kan etter min mening ikke aksepteres.
Jeg vil ikke bli særlig overrasket om det i kjølvannet
av denne saken i Flora kommune avdekkes forhold der slik elektronisk
overvåking allerede er etablert.

Mitt oppfølgingsspørsmål
til sosialministeren blir: Vil sosialministeren sørge for å skaffe
seg oversikt over om slik elektronisk overvåking av senildemente
pasienter foregår i dag ved offentlige sykehjem og pleieinstitusjoner
i andre kommuner?

 Jeg takker igjen statsråden for svaret,
som var noe mer tilfredsstillende denne gangen.

Jeg forutsetter at når enkelte kommuner
forsøker seg med elektronisk overvåking av senildemente,
skyldes dette utilstrekkelig bemanning i våre pleieinstitusjoner. Jeg
viser her til en interpellasjonsdebatt vi nylig hadde i Stortinget,
hvor jeg nettopp påpekte at pleiefaktoren ved de aller
fleste sykehjem er for lav i forhold til pleietyngden. Et forslag
fra meg under interpellasjonsdebatten om å øke
pleiefaktoren til 0,90 ble nedstemt av Stortinget. Til tross for
dette tillater jeg meg nå å spørre om
sosialministeren er fornøyd med den gjennomsnittlige pleiefaktor
som i dag benyttes ved norske sykehjem, og som ligger på ca.
0,64. 

