 Jeg tillater meg å stille følgende
spørsmål til justisministeren:

«Ifølge lokalpressen har
Justisdepartementet pålagt Sandefjord politidistrikt å utføre
passkontroll ved Sandefjord Lufthavn, Torp. Dette vil legge beslag
på et antall stillinger ved politidistriktet. 

Vil statsråden tilføre politidistriktet
de nødvendige ressurser for å utføre
denne tjenesten, slik at ikke andre viktige politioppgaver må nedprioriteres?»

  Jeg takker for svaret. 

Sandefjord Lufthavn Torp har i løpet
av de siste par årene utviklet seg til å bli en
internasjonal lufthavn.      28. mars åpner en ny rute
Torp-Amsterdam, og innen den tid bør ressursspørsmålet
være avklart.

Det som videre vil skje, er at fra og med oktober år 2000
må alle utenlandsreisende fra Torp kontrolleres, ifølge
Schengen-avtalen, og dette vil kreve ytterligere ressurser. Mangelen
på viktige ressurser vil nødvendigvis gå ut
over den ordinære polititjenesten, ordenstjenesten og beredskapstjenesten
for øvrig. Mitt poeng er at det må være
urimelig at Sandefjord politidistrikt ut fra sine ressurser skal
dekke dette, fordi lufthavnen dekker behovet til en hel region – Grenland,
Vestfold og deler av Buskerud.

 Jeg håper departementet kommer fram
til en ordning hvor Sandefjord politidistrikt får tilført
de ressurser som skal til for å utføre denne viktige
tjenesten. 

  Jeg tillater meg å stille følgende
spørsmål til finansministeren:

«Stortinget har nylig vedtatt en hovedregel
om forbud mot offentliggjøring av navn på mistenkte
og siktede. Økokrim anbefaler nå at Skattedirektoratet
anmelder såkalte samfunnstopper som ikke overholder selvangivelsesfristen,
slik at denne brøde blir kjent i mediene. 

Hvordan stiller statsråden seg til
Økokrims anbefaling?»

  Jeg takker for svaret.

Spørsmålet var egentlig stilt
ut fra den forutsetning at man her skulle sikte seg inn på spesielle
grupper –  jeg oppfattet at nestlederen i Økokrim hadde
det i tankene, nettopp til skrekk og advarsel for enkelte. Jeg synes
det er betryggende når statsråden nå sier
at det er viktig å sørge for likhet for loven,
slik at ikke enkelte grupper blir uthengt i forhold til andre. Dessuten
er det vel slik at man har måter å håndtere
den type kriminalitet på. Man blir rutinemessig skjønnslignet,
og man kan også få straffeskatt hvis
man ikke sørger for å ha sine saker i orden. Jeg vet
at enkelte ligningskontor rutinemessig anmelder alle. Det er etter
min oppfatning i hvert fall ryddigere enn å «ta» folk
ut fra deres sosiale status. Likevel må jeg si at uansett
må dette være en gal bruk av politiets ressurser, når
man har andre måter å håndtere det på.

