 

(ordfører for saken): 

Det er enstemmig kontroll- og konstitusjonskomite som konstaterer med glede at Riksrevisjonen har gjennomgått dette store, omfattende prosjektet. Revisjonen av det opprinnelige F-16-programmet er nå sluttført, selv om det fortsatt gjenstår et endelig formelt sluttoppgjør. 




Komiteen vil understreke viktigheten og nytten av at Riksrevisjonen i samarbeid med andre europeiske riksrevisjoner har foretatt denne revisjonen av de ulike delene av F-16-programmet. Dette har vært viktig for Riksrevisjonen, og den kompetanse, de erfaringer og de konklusjoner som en her har trukket, er viktige ikke minst også for Forsvarets kompetanse når de eventuelt skal gå til lignende innkjøp i framtiden.




Komiteen konstaterer at formålet med hele det opprinnelige F-16-programmet fungerte veldig bra, men konstaterer videre når det gjelder oppfølgingen av Mid-Life Update-programmet, at det ikke har vært mulig å foreta en like grundig gjennomgang da Riksrevisjonen ikke har fått tilgang til originale kontraktdata, og det har vært lagt begrensninger på muligheten til å få innsyn.




Komiteen deler Riksrevisjonens syn på at den manglende innsynsretten hos hovedleverandøren på denne delen av programmet har vanskeliggjort en fullstendig revisjon, og komiteen vil understreke at ved framtidige kontrakter må revisjonens innsynsrett søkes sikret bedre, da formålet med slike rapporter er at den erfaringen som en får, skal nyttes ved framtidige inngåelser av kontrakter.




Komiteen har også merket seg at den forventede avslutningen og sluttoppgjøret av de opprinnelige F-16-kontraktene vil skje i løpet av januar 1999, at kontraktene i forbindelse med tilleggs- og erstatningskjøpene er forventet før århundreskiftet, og at sluttoppgjøret for oppdateringsprogrammet, Mid-Life Update, er forventet i perioden 2002-2005. Komiteen deler Riksrevisjonens vurdering av at enkelte sider av programmet under gjenkjøpsavtalen ikke har fungert etter forutsetningene, i og med at Norge som nasjon kom dårligst ut når det gjelder gjenkjøpsavtalen. Fra norsk side har vi et gjenkjøp på 44,8 pst., mens det totale gjennomsnitt for de andre landene er på 58,8 pst. Det er derfor, når man ser på det i ettertid, grunn til å anta, som Riksrevisjonen påpeker, at man ved å velge tre produksjonslinjer ved produksjonen av F-16-flyene valgte en dyrere løsning enn det en kunne ha gjort ved å velge én produksjonslinje. 




Komiteen deler også Riksrevisjonens syn på at det ikke er bra at det skal gå 14 år fra siste leveranse av fly til de siste kontrakter endelig er oppgjort. Det er klart at dette er med på å vanskeliggjøre økonomistyringen og ikke minst revisjonen for Forsvaret. 




Komiteen vil derfor sterkt understreke at de erfaringene som er trukket av Forsvaret, av Riksrevisjonen og andre europeiske riksrevisjoner ved revisjonen av hele dette prosjektet, må det tas hensyn til når en skal inngå liknende framtidige prosjekter og kontrakter, enten i Forsvarets regi eller i regi av andre statlige etater.




Lodve Solholm hadde her teke over presidentplassen.




 Fra Fremskrittspartiets side tolker vi faktisk den gjennomgangen som Riksrevisjonen har hatt av disse fem ulike prosjektene, som en bekreftelse på det som vi over lang tid har hevdet, nemlig at vi bør omorganisere bompengeprosjektene. Den vurderingen vi har fått av det som Riksrevisjonen her har påpekt, gir grunnlag for det. 




Grunnen til at vi fra Fremskrittspartiets side mener det, er at alle disse spleiselagene som nå er blitt opprettet med tanke på bomringer, og alle prosjektene som skal finansieres av skattebetalerne og dem som benytter seg av disse prosjektene, har medført at de har blitt ei melkeku. Det har også medført at dette har blitt en sovepute for de myndighetene som står bak disse selskapene. En har stadig overskridelser, og en kan ikke kan vise til noe prosjekt som har hatt en edruelig planlegging, utbygging og drift som står i stil med det som var utgangspunktet. Det kan virke som en har den leveregel at når det gjelder slike prosjekter, er det enklere å få tilgivelse for de syndene en har begått, i ettertid, enn å få tillatelse i forkant. Det er noe Stortinget gang på gang har påpekt når det gjelder gjennomgang av ulike bompengeprosjekter, senest også ved den høringen vi hadde om Nordhordlandsbrua. Konklusjonene og det som kom på bordet der, er et bevis på at planleggingssystemet har vært for dårlig. 




Når det gjelder driften, som bompengeselskapene har stått for, har de mottatt statsgarantier for sine lån, noe som har medført at byggherre og driftsoperatør ikke har gjort jobben sin fullt ut. Derfor synes vi fra Fremskrittspartiets side at vi i hvert fall bør be Regjeringen utrede og vurdere en annen organisering av bompengeprosjektene, basert på at bompengeselskapene skal ha en selvstendig økonomi og et selvstendig økonomisk ansvar for de oppgavene de tar på seg. Da vil vi få bompengeselskaper som tar det hele og fulle økonomiske ansvaret for både prognoser, kalkyler, utbygging og drift som disse prosjektene medfører. 




På dette området er vi nødt til å tenke nytt. Og nok en gang: På dette området er det Fremskrittspartiet som går i bresjen, ved at vi vil sette dette på dagsordenen. Vi ser at noe må gjøres. Norske bilister og brukere er lei av å bli melket når det gjelder bompengefinansiering og andre tiltak fra statens side, når staten ikke tar ansvaret fullt og helt og bruker mer penger på trafikkavviklingen, på de viktige utfarts- og innfartsårene vi skal ha, spesielt i de sentrale strøk.




På bakgrunn av det vil jeg fremme Fremskrittspartiets mindretallsforslag, som er:







«Stortinget ber Regjeringen utrede og vurdere en annen organisering av bompengeprosjekter basert på selvstendig økonomisk ansvar for bompengeselskapet.»




Om ikke forslaget blir vedtatt i dag, våger jeg den påstanden at når vi runder et nytt årtusenskifte og kommer inn i dets politiske virkelighet, er dette vurderinger som kommer til å bli foretatt, og ute i det nye årtusenet – når det har gått en tid – er jeg overbevist om at den glupe regjeringen kommer opp med at dette kanskje er måten å gjøre det på.




 

(ordfører for saken): 

Jeg kan forsikre Stortinget om at Innst. S. nr. 166 er interessant lesning. Den blir spesielt interessant når det er IT-virksomheten i Justisdepartementet og de underliggende etatene vi snakker om. For Justisdepartementet skal jo påse at lov og rett følges i dette landet – når det er fattet vedtak, skal det følges opp. Derfor har komiteen merket seg at når det gjelder Riksrevisjonens gjennomgang av styring og samordning av IT-virksomheten i justissektoren, sammenfaller de konklusjonene som Justisdepartementet selv trekker, langt på vei med konklusjonene i Riksrevisjonens undersøkelser av det igangsatte arbeidet for å bedre samordningen av IT-virksomheten.




Vi vet også at under Justisdepartementet har det i den siste tiårsperioden pågått betydelige IT-prosjekter innen de ulike delene av justissektoren. Formålet med den undersøkelsen vi har hatt nå, har vært å vurdere om IT-satsingen innen justissektoren har en samordning, og om de igangsatte prosjektene bidrar til å nå målene om en kostnadseffektivitet og en kvalitet i arbeidsprosessen som en kan se seg tjent med. Derfor er følgende problemstillinger belyst:










Er Justisdepartementets styring av IT-virksomheten i justissektoren ivaretatt på en tilfredsstillende måte, og i hvilken grad legges det vekt på samordningen av IT-virksomheten?







Er det planlagt med effektiviseringsgevinster, og er de blitt realisert innenfor de enkelte IT-prosjektene?




Når vi gjennomgår og ser det viktige arbeidet som Riksrevisjonen har gjort, vil komiteen sterkt understreke at den overordnede styringen for å nå målet i lang tid har vært mangelfull innen justissektoren, ved at det ikke er utarbeidet en overordnet IT-strategi, og ved at IT-strategiene for delsektorene er ivaretatt på avdelingsnivå i departementet.




IT-enhetene har også påpekt den manglende koordineringen, de uklare signalene og den mangelfulle overordnede styringen fra departementets side. Og det har medført at fagavdelingene har vært mer opptatt av resultatene innen egen sektor og i mindre grad av den samordningen som har vært det overordnede målet – at en skal samordne seg på tvers av sektorene. Justisdepartementet har heller ikke presisert og konkretisert målene når det gjelder kostnadseffektivitet og kvalitet i form av hensiktsmessige resultatkrav i tildelingsbrevene. Derfor er komiteen bekymret over at undersøkelsene viser at fagavdelingenes IT-strategier inneholder for få målsettinger for å sikre gjenbruk og flyt av informasjon på tvers av straffesakskjeden, når dette har vært en forutsetning for å nå de målsettingene som en har innenfor hele sektoren.




Komiteen deler heller ikke synet til Politiets datatjeneste, som har gitt uttrykk for at departementets målsetting om samordning på tvers av straffesakskjeden har begrenset nytteverdi. Komiteen mener at det må være en forutsetning at departementet i sin etatsstyring sikrer at alle til enhver tid arbeider mot de samme målene innen IT-virksomheten. Komiteen er også bekymret over at de konkrete effekter av Justisdepartementets samordningsbestrebelser ikke står i forhold til det angitte amisjonsmålet. Derfor må dette arbeidet gis høy prioritet.




Komiteen deler videre Riksrevisjonens syn at de vedtatte IT-strategier må bli fulgt opp av departementet, og at etatene, bl.a. ved å utarbeide realistiske målsettinger, må bidra til at de målsettingene som Stortinget og sektoren selv setter, blir fulgt opp i praksis. Komiteen er derfor glad for og har merket seg at departementet ifølge det svarbrevet som har kommet til Riksrevisjonen, og som er referert, vil tilstrebe at samordningsmål om kostnadseffektivitet og kvalitet blir presisert i form av hensiktsmessige resultatkrav i tildelingsbrevene, og at det blir etablert bedre rutiner for nyttevurderinger og oppfølging av effekten av samordningstiltakene. 




Komiteen har også understreket at det er viktig at Justisdepartementet snarest får en avklaring om informasjonssikkerhet og personvern i forhold til gjenbruk og flyt av informasjon innen justissektoren. Vi ser at spørsmålet om informasjonssikkerhet og personvern i forhold til gjenbruk og flyt innen hele sektoren har vært et viktig spørsmål. Komiteen har derfor understreket viktigheten av at departementet i samarbeid med Datatilsynet snarest får en avklaring på problemstillingene rundt kriminalomsorgens bruk av elektronisk innsatsregister i forbindelse med utveksling av informasjon vedrørende innsettelser, permisjoner og løslatelser. Komiteen understreker at det er viktig at Justisdepartementet får den avklaringen, og at dette arbeidet blir gitt den prioriteten som en enstemmig komite understreker viktigheten av.




Komiteen har merket seg at gjennomføringen av IT på lokalt nivå er gitt noe lavere prioritet enn det som en har forutsatt. Det kan derfor synes som om det er langt fram før den totale gevinsten av Lokal IT kan synliggjøres. Dette arbeidet må også følges opp i det videre arbeidet og i den videre prosessen fra departementets side.




Helt til slutt: Komiteen understreker Riksrevisjonens vurdering at det er viktig at prosjektene følges opp særskilt, både med hensyn til framdrift og med hensyn til at de planlagte gevinstene blir brukt til politioperativt arbeid, slik som bl.a. justiskomiteen forutsatte i Busjett-innst. S. nr. 4 for 1995-96.




Jeg vil råde Stortinget til å gjøre det vedtak som kontrollkomiteen har tilrådd, nemlig at Dokument nr. 3:5 for 1998-99, om Riksrevisjonens undersøkelse vedrørende styring og samordning av IT-virksomheten i justissektoren, vedlegges protokollen, og forutsetter at den nye justisministeren snarest mulig følger opp de viktige utfordringene og kravene som både Riksrevisjonen og en samlet komite har kommet med når det gjelder denne viktige sektoren.




 Jeg slutter meg selvsagt til det som saksordføreren har redegjort for, og presiseringen om at her må en fra departementets, statsrådens og Regjeringens side følge opp de kritikkverdige forholdene. 




På vegne av Fremskrittspartiet vil jeg nevne én ting som vi anser som veldig viktig, og det er den informasjonen og den servicen som Statens Pensjonskasse i utgangspunktet skal yte. Vi har fått en rekke henvendelser om at dette ikke ytes fullt og helt, og jeg vil i hvert fall be statsråden om å ta med seg videre at hun skal gjennomgå rutinene, for det skal ikke være slik at når folk kontakter Statens Pensjonskasse, får de alltid beskjed om at de skal henvende seg skriftlig. Det er en del eldre folk her, og det er kanskje en del som ikke er så flinke til å ordlegge seg skriftlig. Jeg mener derfor det må være et mål for en regjering som har gått inn for at en skal ha større åpenhet i forvaltningen og en bedre service, at den gir muligheter for telefonisk kontakt til Statens Pensjonskasse for muntlig å kunne legge fram de innvendingene og de spørsmålene en måtte ha, enten det gjelder pensjonens størrelse eller endringer i den, og at dette kan medføre at de det gjelder, får en service som står i stil med det jeg er overbevist om at et enstemmig storting vil at de skal få.




