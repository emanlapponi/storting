 Jeg synes statsråden er uklar på en del viktige punkter. Han sier at han ikke kjente til begrepet «SDU», og at de ikke hadde lokaliteter utenfor ambassaden. Da må jeg si at jeg forstår det slik at statsråden kjente til at det var en slik type gruppering ved ambassaden. Det kan han forhåpentligvis utdype noe mer.


 Et par oppfølginger: Det kunne vært fint om utenriksministeren kommenterte dette forholdet til Wien-konvensjonen – han ble avbrutt i svaret på komitelederens spørsmål tidligere.


 Takk, leder. Dette begrepet «ambassadens umiddelbare nærhet», var det et begrep som ble drøftet i din tid som statsråd?


 Så det er unaturlig for deg å forestille deg at amerikanerne skulle drive med noen særlig aktivitet  «utenfor gjerdet», får vi kalle det?


 Kan du si hvordan du ville ha reagert hvis du hadde fått vite at amerikanerne hadde opprettet en slik enhet som drev overvåkning på et mye større område enn hva som ville vært naturlig fra ambassadens egne lokaler?


 Så hvis en statsråd hadde kunnskap om at en ambassade drev med en type overvåkning på et område som er større en ambassadens eget område, ville det naturlig ha forårsaket nærmere undersøkelser fra statsrådens side?


 Hva synes du om at en utenlandsk ambassade driver med innsamling av informasjon om norske borgere, og at norske myndigheter åpenbart ikke har adgang til denne informasjonen?


 Hvordan opplever du at dialogen og informasjonsflyten fra POD og PST om de sikkerhetsmessige utfordringene ved ambassadene opp til politisk nivå var? Hvordan oppfattet du den dialogen?


 Takk skal du ha, leder.


 Som politidirektør, kan du bekrefte at sikkerheten til den amerikanske ambassaden er vel ivaretatt av norsk politi utenfor gjerdet, for å si det sånn, og at det ikke er noe behov for at amerikanerne skal bekymre seg for det som skjer utenfor deres egne lokaliteter?


 Så alt som skjer utenfor gjerdet – hvis det står en person i Slottsparken og fotograferer ambassaden – er det norsk politi som skal håndtere, og ikke amerikanerne?


 Politidirektør, nå synes jeg du er relativt uklar, for grensegangen for det du sier nå, er det noe som er kommunisert og avklart med ambassaden?


 Begrepet «ambassadens umiddelbare nærhet», er det et begrep som du har vært med på å drøfte – hvor grensen for det går? Hva innebærer det begrepet?


 Kan du bekrefte at det er en ukultur i norsk politi når det gjelder tjenestemenns utlevering av informasjon fra strafferegisteret osv. til andre – f.eks. tidligere kollegaer?


 Takk, leder.


 Et fremmed land etablerer altså en enhet i et leid lokale utenfor ambassadens lokale som driver med innhenting av informasjon, med en rekke medarbeidere. Så har vi gjennom denne høringen i dag fått vite at omtrent ingen vet om dette. Noen sier at det kan være noe uønsket aktivitet her, som man har påtalt, men det er litt vanskelig å få nærmere svar på hva det er. Det fremstår for meg som veldig merkelig. Er politimesteren enig i det – at det må tyde på svikt i rutinene når man ikke greier å fange opp den type aktivitet?


 Når er det naturlig for dere å gjøre ytterligere undersøkelser? Dere oppdager altså denne enheten, tror at det er en vanlig vaktstyrke ...


 Kan du komme med eksempler på hva som vil være uønsket atferd som man er nødt til å påtale?


 Hva vil du definere som ambassadens nærområde?


 Kan du bekrefte at det er en ukultur i Oslo politidistrikt blant medarbeidere når det gjelder å utlevere informasjon til tidligere kollegaer?


Jeg antar at vi har støtte fra andre EØS-land og EU-land når det gjelder å legge et betydelig press på de statene som ikke opprettholder sine forpliktelser etter Schengen-avtalen. 

