  Ved en inkurie er det sneket seg inn en liten
feil i mitt spørsmål. Departementet har gjort
oppmerksom på det via Stortingets kontor, og jeg leser
derfor spørsmålet slik det skal være:

 «Sosial- og helsedepartementet gav
9. juli 1998 en anbefaling til blant annet Vestfold fylkeskommune
om beregningsmetode i forhold til ISF. Vestfold fylkeskommune har
fulgt anbefalingene som er kommet fra departementet. Fylkeskommunen
har ikke gjort beregningsfeil i forhold til anbefalingene, og det
er ikke gitt melding fra departementet om forestående endringer
av beregningsgrunnlaget.

Hvilken hjemmel har departementet for den nye
praksis med å trekke dagopphold ut av beregningen for DRG-indeks
1998?»

 Jeg takker statsråden for svaret. 

Som statsråden sikkert er klar over,
gjelder dette først og fremst Kysthospitalet i Vestfold.
Og det angjeldende sykehus har hatt veldig nær kontakt
med departementet gjennom hele 1998 for at de skal ha riktig koding.
Det har vært skrevet en rekke brev, og det har vært
telefonkontakt mellom sykehuset og departementet. 

Er det etter statsrådens mening rimelig
at sykehus som har fulgt opp retningslinjene, i tillegg til å ha
hatt omfattende kontakt med departementet og lagt departements egne
kodifiseringsretningslinjer til grunn, likevel skal fratas midler
som departementet tidligere har hevdet at sykehuset har krav på?

 Jeg takker statsråden for et godt
svar.

Jeg tolker statsråden dit hen at han
nå går bort fra det han sa i forrige spørretime
om at årsaken til misforholdet først og fremst
var at fylkeskommunene rapporterte feil. Jeg oppfatter statsråden
slik nå at det er mulig at de opplysningene departementet
selv har, er uriktige, og at dialogen kan føre til at sykehusene
får beholde det hele eller deler av disse midlene som departementet
så langt har ønsket å frata dem. Det
ser jeg positivt på.

