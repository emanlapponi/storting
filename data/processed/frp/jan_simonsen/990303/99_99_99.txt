   Jeg skal få lov til å stille
følgende spørsmål til justisministeren:

«27. mars 1998 ble fem barneranere
dømt til betingede fengselsstraffer for ran, mishandling
og vold.

Vil statsråden ta initiativ for å hindre
at det skal være mulig å idømmes så milde
straffer som betingede fengselsstraffer for så alvorlig
kriminalitet som ran, mishandling og vold?»

   Vi står her overfor et helt konkret
eksempel på at det idømmes ekstremt milde straffer
for meget grov kriminalitet av typen mishandling og vold.  Mitt
spørsmål er helt generelt.  Man ser at slikt skjer.
Uansett om det er begrunnet med at det var gått lang tid
før dommen kom opp, eller hva som helst annet, får
altså disse kriminelle ungdommene lov til å sone
på gaten.  De kan gå rundt på puber,
de kan gå rundt og røyke hasj i smug, selv om
de har tilsyn, de kan gå på kino – de
kan gjøre akkurat som de vil.  Og dette kalles for straff.
 Jeg kaller ikke dette for straff i det hele tatt.  

Så sier justisministeren at han ønsker
ikke å gjøre noe med dette. Han ønsker
ikke noen generell regel i norsk straffelov som sier at det ikke
skal være mulig å idømme så milde
straffer. Det er jeg sjokkert og skremt over. Og det bare dokumenterer
at Kristelig Folkeparti fortsetter med sin dumsnillisme i forhold
til kriminelle, og gir kriminelle ungdommer et signal om at det
er positivt og bra å stjele og rane og drive med vold mot
andre. 

  Jeg vil stille følgende spørsmål til
justisministeren:

«27. mars 1998 ble fem barneranere
dømt til betingede fengselsstraffer for ran, mishandling
og vold. En av rettens begrunnelser for de ekstremt milde dommene
var at voldsmennene hadde «en lavere terskel for utøvelse
av straffbare handlinger enn normalt», blant annet på grunn av
manglende fritidstilbud.

Vil statsråden ta initiativ for å hindre
at det skal kunne brukes som begrunnelse for mildere straffer at
det ikke eksisterer nok offentlige fritidstilbud?»

  Selvsagt må straffen fastsettes av
domstolen ut fra et fritt grunnlag i den enkelte sak. Men i dette
tilfellet synes det som om det er blitt brukt som en unnskyldning
for meget grov kriminalitet som ran, vold og mishandling at det
er manglende fritidstilbud i en bydel, og det har ført
til at overgriperne slipper å sone i fengsel, men får
en betinget straff, som i realiteten etter min vurdering ikke er
noen straff. Det er etter min vurdering helt uakseptabelt. 

Dersom statsråden ønsker å gjøre
noe med denne problemstillingen, kan han innføre minstestraffer
som sier at det er umulig å gi så lave straffer
for så grov kriminalitet. Jeg har to spørretimespørsmål
her, og jeg forventer at statsråden svarer på dette
i forbindelse med mitt andre spørsmål senere i
dag. 

