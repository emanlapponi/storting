 Jeg tillater meg å stille følgende
spørsmål til miljøvernministeren:

«Behandlingen av konsesjonen til Fløyrli
kraftverk i Rogaland har tatt svært lang tid. Olje- og
energidepartementet lovet i juni 1998 at den skulle sluttbehandles
høsten 1998. Dette har ikke skjedd, og nå har
også Miljøverndepartementet krevd at Fløyrlivatnet
tømmes til det nivå det hadde for 81 år
siden, for å foreta arkeologiske undersøkelser.
Dette forsinker prosessen og vil medføre store kostnadsøkninger. 

Vil statsråden sørge for
at dette optimale vannkraftprosjektet ikke blir ytterligere forsinket?»

  Jeg takker statsråden for svaret.
Det er helt klart at dette allerede har medført store utsettelser,
og det vil det fortsatt gjøre.  Jeg synes det er noe merkelig
av en regjering som sier at den vil satse på ren og fornybar
energi, stadig å stikke nye kjepper i hjulene for dette
gode vannkraftprosjektet.  Ytterligere utsettelse av denne kraftutbyggingen
vil jo medføre at man må importere enda mer forurensende
kullkraft fra Danmark.  Er ikke statsråden bekymret
for dette, og kan statsråden garantere at dette ikke vil
stoppe opp på nytt dersom arkeologene skulle finne noe
av interesse?

