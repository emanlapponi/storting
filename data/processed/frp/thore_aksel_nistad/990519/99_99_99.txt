  Jeg tillater meg å stille følgende
spørsmål til fiskeriministeren:

«Stortinget vedtok i 1998 å utrede
gjennomføring av et forprosjekt for skipstunnel gjennom
Stadlandet. 

Hvor langt har man kommet i denne utredningen,
og når vil den bli fullført?»

  Jeg takker statsråden for svaret.

Jeg må si at jeg har en følelse
av at dette er nesten som å begynne på nytt igjen.
Nå sier statsråden at man vil at Sogn og Fjordane
og Møre og Romsdal fylkeskommuner sammen med staten skal
gå inn og lage et forprosjekt, og det var da snakk om år
2000. Er ikke statsråden klar over at mye av dette arbeidet
er gjort tidligere gjennom selskapet Stad skipstunnel A/S,
og at de praktisk talt var ferdig med et forprosjekt, men manglet
lite grann for å få det fullgjennomført?
I den gruppen som nå nedsettes med representanter fra fylkeskommunene
og staten, vil noen representanter fra Stad skipstunnel A/S
komme med, eller vil de ikke?

  Jeg er klar over at det vil ta tid, og at
man skal være nøye når man skal utrede
et slikt stort prosjekt. Men det finnes firmaer, bl.a. Veidekke,
som har vært der oppe og sett på det, og som vil
gi en fast pris på først å lage en biltunnel,
og så vil de komme med en fast pris på resten.
Har det vært undersøkt om man skal gå inn
sammen med private firmaer og spørre om dette? Mye av dette
er utredet, så hvorfor skal man bruke så lang
tid?

