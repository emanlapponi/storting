  Eg tillèt meg å stille følgjande spørsmål
til kyrkje-, utdannings- og forskingsministeren:

«Det har vore uro ved Statens teaterhøgskole
i Oslo i vår i samband med den økonomiske situasjonen
ved høgskulen. Både innskrenking av studietilbodet
og delvis stenging har vore antyda frå avdelingsstyret
si side. Ressursrammene for teaterutdanning her i landet er blant
dei lågaste i Norden.

Kva vil statsråden gjere for å sikre
landet ei tilfredsstillande teaterfagleg utdanning i framtida?»

  Eg takkar statsråden for svaret, og
er glad for at han vil sjå nærare på dette
spørsmålet.

Det er viktig for utviklinga av scenekunsten
her i landet at vi kan tilby gode og stabile utdanningsvilkår.
Vi bør satse meir på å ta vare på og
vidareutvikle eit særprega norsk teater og stimulere norsk
dramatikk. 

I løpet av dei siste 30 åra
har det med jamne mellomrom vore sett i gang førebuande
arbeid med tanke på å opprette ei teaterfagleg
utdanning også på Vestlandet, med særleg
vekt på nynorsk og dialektar. Kyrkje- og undervisningsdepartementet
kom med framlegg om dette allereie i 1970 og i 1976, og i NOU 1988:1,
Scenekunst, vart det gjort framlegg om å sjå vidare
på det.

Ser statsråden desse kultur- og utdanningspolitiske
initiativa som ein god måte å styrkje og vidareutvikle
den  teaterfaglege utdanninga her i landet på? Og vil han
eventuelt ta noko initiativ for å få framdrift
i desse planane?

  Eg tillèt meg å stille følgjande spørsmål
til statsråd Anne Enger Lahnstein:

«Den øvre grensa for stønad
til bygging av lokale og regionale kulturhus har ikkje vore justert.
Dette kan illustrerast med at det maksimale tilskotet
for regionale kulturbygg er på 5 mill. kroner, men det
kan ikkje overstige 33 pst. av byggjekostnadene. Det er truleg lenge
sidan kulturministeren fekk søknader om godkjenning av
kulturhus til 15 mill. kroner. 

Vil statsråden vurdere å auke
det maksimale tilskotet til bygging av regionale kulturhus?»

  Eg takkar kulturministeren for svaret og er
svært glad for at ho vil heve rammene for lokale kulturbygg.
Det er positivt at sentrumsregjeringa har vist vilje og evne til å auke
løyvingane til kulturbygg etter den sterke nedskjeringa
som arbeidarpartiregjeringar har sytt for. 

Det regionale kulturhuset har òg,
med sin spesielle karakter, ein svært viktig funksjon.
Undersøkingar viser at kultur er eit av dei viktigaste
kriteria ved val av bustad. Difor blir kultursatsing eit viktig
distriktspolitisk verkemiddel. Statsråden finn ikkje å kunne
auke ramma no. Eg vonar likevel at ho på sikt vil vurdere å gjere
det. Ein kommune som vil byggje eit regionalt kulturhus, må oftast
bere heile kostnaden åleine, men tek eit viktig lyft for ein
heil region.

Eg vil gjerne vite korleis statsråden
vurderer kulturhus som eit distriktspolitisk verkemiddel, og kva
planar departementet har for regional kultursatsing på litt
lengre sikt.

