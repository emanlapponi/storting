 Jeg har følgende spørsmål
til fiskeriministeren:

«Lov om regulering av fisk og fiskevarer
opprettet Eksportutvalget for fisk (EFF). Sjøpattedyr ligger
utenfor denne loven og EFF kan dermed ikke gi støtte til
informasjonsarbeid om og markedsføring av sjøpattedyr.
Fangst av sjøpattedyr (sel og kval) er i høyeste
grad en del av fiskerinæringa og burde omfattes av det
samme regelverket som fisk og fiskevarer.

Vil statsråden ta initiativ til en
endring av regelverket slik at Eksportutvalget for fisk også kan
gi støtte til sel- og kvalnæringa?»

  Jeg takker statsråden for svaret.
Eksportutvalget for fisk finansieres med avgifter. Det er helt klart
at hvalfangstnæringen og sjøpattedyrnæringen
ikke har noen problemer med å betale avgifter så fort vi
kommer i gang med eksport.  Så det er den minste sak av
verden.

Spørsmålet om informasjon
om vår fangst av sjøpattedyr har materialisert
seg i og med at en søknad fra Høge Nord Alliansen
ble avslått. Gjennom vårt arbeid med å informere
og delta på konferanser om sjøpattedyr har vi fått
innblikk i hva som rører seg i protestindustrien rundt om
i verden, med de angrep som rettes mot øvrige fiskerier.
Jeg tenker da spesielt på miljømerking og de spørsmål
som har kommet opp. Det er av stor viktighet at vi får
lov til å fortsette med det arbeidet, og det burde være en
oppgave for Eksportutvalget for fisk. Og ser ikke fiskeriministeren
at dette også er et bidrag til å fastslå at
sjøpattedyrnæringen også er en viktig
del av fiskerinæringen?

  Jeg takker igjen for svaret, men jeg er ikke
fornøyd med at man fremdeles ikke finner tiden moden til å se
på et regelverk som det kanskje kan ta et år eller
halvannet for å få forandret. Jeg er overbevist
om at når den tiden er gått, når regelverket
eventuelt er på plass, da er tiden moden, for den er allerede overmoden
for å se disse tingene i sammenheng. Det er en klar sammenheng
mellom sjøpattedyr, fangst og fiskerier. Vi har i dag klar
dokumentasjon på at sjøpattedyrene spiser opp
mye mer enn hva vi fisker på kommersiell måte
i Barentshavet og i våre områder. Da er det på tide å begynne å se
på lovverk og regelverk, slik at man ser dette i en helhet,
og ikke har ett spesialregelverk for fiskeri og ett for sjøpattedyr.
Man må ta konsekvensene av det som skjer i næringen
totalt.

