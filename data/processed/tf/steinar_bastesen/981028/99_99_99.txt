 Jeg har et spørsmål til nærings-
og handelsministeren:

«Sjøfartsdirektoratet har
ved rundskriv F23/92 18. november 1992 innført
endring i autorisasjon av sjømannsleger, som skal utferdige
helseerklæringer for arbeidstakere på skip. Autorisasjon
av leger generelt ligger ikke under Sjøfartsdirektoratet,
men under Helsedirektoratet. 

Kan statsråden forklare hvilket faglig
grunnlag Sjøfartsdirektoratet har for å autorisere/ta
fra leger autorisasjon som sjømannsleger?»

  Jeg takker statsråden for svaret. 

Jeg skjønner at Sjøfartsdirektoratet
har fått lovgrunnlaget på plass for å kunne
autorisere, men det gjenstår likevel et spørsmål:
Hvilket lovgrunnlag har de for å frata leger en autorisasjon
de har hatt i opptil 20 år? Kan årsaken
være at Sjøfartsdirektoratet skal forholde seg
til et minimum av leger, og at de f.eks. tar 100 som et høvelig
tall ut fra administrative hensyn? Ser de helt bort fra de konsekvensene
dette har for folk, som må reise over lange avstander for å komme
til en lege som Sjøfartsdirektoratet har autorisert, når
det likevel er en lege som har de kurs som trengs for å foreta
den undersøkelsen som måtte være nødvendig?

  Dette dreier seg ikke om noen enkeltsak. I
tidligere tider hadde vi en rekke sjømannsleger langs kysten,
og når Sjøfartsdirektoratet med et pennestrøk
skal ha rett til å frata en lege de kvalifikasjoner han
har i henhold til sin utdannelse, er det godt gjort! Nei, saken
ligger i at det antall leger som direktoratet skal forholde seg
til, skal minimaliseres ut fra rent administrative hensyn og ikke
av hensyn til brukerne.

