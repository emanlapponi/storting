  Jeg har følgende spørsmål
til kulturministeren:

«NRK2 er finansiert ved TV-lisens
på lik linje med NRK1. I Nordland fylke er det kun 12 pst.
av TV-seerne som får inn NRK2 dersom de ikke har parabol
eller er tilknyttet kabelnett, noe som innebærer en ekstra
utgift for å få se en lisensbelagt kanal.

Hva kan statsråden gjøre
for å bedre seerforholdene for NRK2 i Nordland fylke, der
88 pst. av TV-seerne ikke får inn kanalen?»

  Jeg takker statsråden for svaret,
som jeg fant litt motstridende.  I utgangspunktet sa hun at 55 pst.
av seerne har dekning, men på slutten av sitt innlegg sa
hun at ca. 15 pst. har dekning over bakkestasjoner.  Da
må jeg i alle fall si at på slutten av innlegget
sitt er hun mer på linje med det jeg sa, at ca. 12 pst. har
dekning.  Hva er rett?  Det er vel det siste tallet som er rett.
 Da kan vi vel enes om å møtes på halvvegen,
at en plass mellom 12 og 15 pst. har dekning.  Det er med respekt å melde
ikke tilfredsstillende.  Hun bør heller fremme et forslag
om at vi som ikke får TV-dekning av en kanal som allerede
er finansiert over lisensen, skal få reduksjon i lisensen
vår.

  Jeg er rimelig god i prosentregning på lik
linje med kulturministeren.  Det står jo i spørsmålet
mitt at de som har parabol og kabeldekning, får bedre dekning
enn de som har jordbasert dekning.  Vi kan godt enes om å møtes
på halvvegen når det gjelder de 12 og 15 prosentene,
så vi får 13,5 pst.  Da skulle vi vel
bli noenlunde enige.  

Men spørsmålet om å kunne
forsvare at man har tilfredsstillende dekning med 13,5 pst.
dekning, og at det samsvarer med Stortingets vedtak, gjenstår.
 Det er greit nok at lisensen betaler man for TV-apparatet, men
lisenspengene går til å finansiere en kanal som
vi ikke får se.  Da må det være på tide å legge
ned den kanalen når vi ikke får nytte av den.
 Slutt å bruke lisenspengene mine til å finansiere
en kanal som jeg ikke får se!

 Jeg har et spørsmål til samferdselsministeren:

«Fiskeflåten som driver vinterfiske
på yttersida av Lofoten, har i den hektiske sesongen store
problemer med å komme fram på mobiltelefon. GSM-systemet
har dekning kun nær land, og NMT 450-systemet, som er det som
har lengst rekkevidde, er ikke tilstrekkelig utbygd. Samtidig er
det maritime VHF-systemet fullt utnyttet med ventetid over Bodø radio.

Kan statsråden love tiltak med utbygging
av ekstra kapasitet på NMT 450-systemet slik at forholdene
for fiskerne blir tilfredsstillende?»

  Jeg takker statsråden for svaret.
 Det var interessant å høre at det er en utvikling
på gang for å bedre forholdene.  Det har lenge
vært et savn, og man har stått på nær
sagt i timevis og ventet for å komme fram på telefonen.

Det er en ting til jeg vil ta opp med det samme.
 Det går på TV-dekningen i samme område.
 Det er vel et spørsmål som er lite påaktet,
men det er praktisk talt ikke TV-dekning for fiskeflåten
på yttersiden av Lofoten og så langt nord som
til Vesterålen.  Det er elendige greier.  Hvis det også kunne
vært tatt opp i samme slengen og Telenor kunne ha gjort
noe med det, hadde det vært interessant.

