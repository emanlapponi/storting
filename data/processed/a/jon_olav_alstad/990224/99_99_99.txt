 Jeg skal få lov til å stille
følgende spørsmål:

«Den nye bokbransjeavtalen som er
inngått, og som ligger til behandling i Regjeringen for å få unntak
fra konkurranselovgivningen, medfører at skolebøker
totalt sett blir dyrere enn en rent markedsstyrt ordning ville medført. 

Vil statsråden sørge for
at det innføres ordninger, som for eksempel gratis skolebokutlån,
for å unngå at regningen for en fornuftig distrikts-
og kulturpolitikk blir sendt videre til elever i den videregående
skolen?»

  Jeg takker for svaret.

Hvis jeg skjønte statsråden
rett, kunne han i grunnen gjort svaret litt kortere – rett
og slett svart nei på mitt spørsmål.
Han viste til at utgiftene ville blitt redusert ved et bruktbokmarked
som fungerte bedre, men det tar ikke bort det som er problemstillingen
i mitt spørsmål. Som statsråden helt
riktig pekte på, vil det ikke bli noen endringer for skolebøker
i den nye bokbransjeavtalen. Dermed vil regningen for en fornuftig
distrikts- og kulturpolitikk bli overlatt til elever i den videregående
skolen, uansett om vi har et bruktbokmarked som vil fungere bedre
eller ikke. Den eneste måten å unngå det
på, og samtidig unngå både
foreldete bøker og misbruk av bøker, er at vi
får en god skolebokutlånsordning – en
ordning som for øvrig var omhandlet i budsjettet før
jul, der Arbeiderpartiet hadde et forslag om oppstart av en slik
ordning.

  Statsråden gjør det til
et poeng at det ikke er dokumentert at det blir dyrere skolebøker. Nei,
men Konkurransetilsynets begrunnelse for å avslå søknad
om dispensasjon fra konkurranseloven er jo at de mener det blir
dyrere. Hvis det i så fall ikke er dokumentert, regner
jeg med at det er grunn til å glede seg til Regjeringens
avgjørelse når det gjelder unntak fra konkurranseloven
for bokbransjeavtalen.





                

 Jeg vil få lov til å stille
følgende spørsmål:

«Bokbransjeavtalen er et viktig virkemiddel
for å opprettholde distriktsbokhandlere og dermed et viktig
virkemiddel for å stimulere direkte kulturtilbudet i distriktene. 

Vil statsråden bidra til at dette
kan videreføres også etter at de konkurransepolitiske
argumentene er vurdert?»

  Jeg takker for en grundig innføring
i bokbransjeavtalen og prosessen rundt den, som jeg for øvrig
kjenner godt fra før. Det er jo ikke første gang
de siste årene vi har hatt en diskusjon om bokbransjeavtalen – og
man har hatt den til ankebehandling for å få unntak
fra konkurranselovverket. Så, for å være
litt mer presis i spørsmålsstillingen min, kan
jeg jo spørre rett ut om Regjeringen akter å følge
opp det som står i Voksenåserklæringen,
nemlig:

«For å sikre
like bokpriser og tilgjengelighet av bøker i hele landet, ønsker
en sentrumsregjering å bidra til at bransjeavtalen for
bokomsetning opprettholdes.»

Vil det bli fulgt opp denne gangen, eller er
det nok et punkt i det politiske grunnlaget for en sentrumsregjering som
Regjeringen vil forsøke å fossro seg bort fra?

 Jeg skjønner at jeg ikke får
noe klarere svar enn det jeg alt har fått. Sånn
vil vel verden være inntil 1. april. 

Men la meg forsikre samferdselsministeren og
de øvrige medlemmene av Regjeringen om at dersom man også denne
gangen, på linje med de to siste behandlingene som ble
gjort da Arbeiderpartiet hadde regjeringen, velger å legge
størst vekt på de kulturpolitiske og distriktspolitiske
målsettingene, kommer denne regjeringen til å få full
støtte til det.

