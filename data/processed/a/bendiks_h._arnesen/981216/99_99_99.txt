  Jeg tillater meg å stille følgende
spørsmål til helseministeren:

«Fra Stortingets side har det ved
flere anledninger vært fremhevet at øre-nese-hals
er et prioritert satsingsområde. Videre er det klart at
desentralisert spesialisthelsetjeneste i distriktskommunene
er fordelaktig både for pasientene og samfunnet. I Balsfjord
kommune mister imidlertid befolkningen nå sin øre-nese-hals-spesialist
til tross for at denne gjerne vil fortsette sin praksis her.

Hva mener statsråden kan gjøres
for å sikre at Balsfjord får beholde denne spesialisten?»

  Jeg takker statsråden for svaret.
Jeg er opptatt av at det skal legges best mulig til rette for at
vi skal makte å holde på spesialister som vil drive
virksomhet ute i distriktene. For distriktene er disse personene
gull verd. Jeg er overbevist om at denne spesialisten i Balsfjord
sparer mange pasienter for store plager på grunn av betydelig
redusert reiseavstand. I tillegg spares samfunnet for store reisekostnader.
Derfor er dette spørsmålet viktig rent prinsipielt
sett. 

Jeg har notert meg svaret. Det håper
jeg at også Troms fylkeskommune har gjort, og jeg håper
at denne spesialisten fortsatt skal få kunne drive sin
virksomhet i Balsfjord kommune.





                

