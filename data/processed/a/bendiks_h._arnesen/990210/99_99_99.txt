  Jeg tillater meg å stille følgende
spørsmål til sosialministeren:

«I de senere år har det vært
arbeidet med utvikling av teknologiassistert omsorg i omsorgsboliger
og sykehjem. Utprøvingen har vist at bruk av teknologi
i kombinasjon med personlig omsorg kan forhindre ulykker og bidra
til varsling ved fall og lignende. Teknologien kan særlig være
nyttig i omsorgen for tunge beboergrupper med hukommelses- og desorienteringsproblemer.

Vil statsråden foreta en praktisk
og etisk vurdering av teknologien med henblikk på bruk
i omsorgstjenesten?»

  Jeg takker statsråden for svaret.

Den gruppen omsorgstrengende som representerer noen
av de største utfordringene for omsorgstjenesten i dag,
er mennesker med desorienterings- og hukommelsesproblemer.
Og for dem som berøres av dette, de pårørende,
de ansatte og ikke minst de selv, er dette en situasjon som kan
være meget vanskelig å takle i hverdagen.

Ganske ofte hører vi at folk med slike
problemer blir borte fra sykehjem eller bolig og det må gjennomføres leteaksjoner.
Dessverre har det også vært tilfeller med tragisk
utfall av slike forsvinninger.

Jeg ser også klart det etiske dilemmaet
som statsråden her nevner, men jeg tror likevel det er
nødvendig å ta denne diskusjonen, for jeg ser
at ikke minst ansatte i institusjoner, hvor bemanningen ofte er
begrenset, settes i en umulig situasjon. Jeg ser fram til å få denne
diskusjonen.

