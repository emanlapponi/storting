 Jeg tillater meg å stille følgende
spørsmål til samferdselsministeren:

«I flyselskapenes vinterruter er rutetilbudene
for Harstad/Narvik Lufthavn sterkt redusert for trafikken
innad i landsdelen. I regionen reageres det sterkt på disse
omfattende kuttene, da det ikke er dårlig passasjergrunnlag som
kan være begrunnelsen. For næringslivet og for
andre brukere i regionen betyr kuttene store merutgifter og praktiske
problemer.

Hva kan statsråden gjøre
for å rette på dette forholdet?»

  Jeg takker statsråden for svaret.
Det reduserte rutetilbudet gjelder ikke bare én lufthavn,
men flere lufthavner som betjener store områder i Nord-Norge.
Blant annet er jeg blitt kjent med at det er reagert ganske sterkt
fra Alta kommune. Jeg har registrert i pressen at departementet
har betegnet endringen som marginal. Dette må jeg si forbauser
meg, når f.eks. Harstad/Narvik Lufthavn har fått
en reduksjon på 30 pst., og korrespondanse med
andre ruter er blitt langt vanskeligere. Det er vanskelig å forstå når
passasjergrunnlaget er godt, og det er heller ikke benektet fra
selskapet. Det er altså faktisk i dag lettere å reise
med fly fra Harstad/Narvik Lufthavn via Gardermoen til
Tromsø enn det er å reise direkte. Dette må skurre
i ørene på de fleste og må kunne betegnes
som distriktsfiendtlig. Jeg synes statsråden tar for lett
på disse spørsmålene som er tatt opp,
og jeg spør om ikke statsråden kan tenke seg å drøfte
disse spørsmålene med ruteselskapene med sikte
på en løsning.

  Jeg er klar over de faktiske reglene som gjelder
for luftfart og for ruteopplegg. Men jeg kan ikke fri meg fra at
det må være en oppgave for oss alle å gå til
flyselskapene og forsøke å få dem til å skjønne
de konsekvensene dette har medført.

Jeg er veldig glad for at statsråden
tar min anmodning på alvor, og at han vil gå til
flyselskapene og drøfte denne situasjonen, nettopp ut fra
de påviselige konsekvensene dette har for næringslivet
og for øvrige brukere i en stor region.

  Jeg tillater meg å stille følgende
spørsmål til fiskeriministeren:

«Havneforholdene i Reinfjord i Kvænangen
kommune er sterkt forverret etter Kystverkets mislykkede forsøk på å bygge
molo. Kvænangen formannskap har i vedtak av 19. august
1998 vist til disse ulempene, og de har samtidig omtalt at den foreslåtte
nye bølgedemperen synes å ha for liten dimensjon.

Er departementet nå i dialog med Kvænangen
kommune om utbedring og planer for bygging av ny bølgedemper
i Reinfjord havn?»

  Jeg takker statsråden for svaret.

Bakgrunnen for at jeg fant det nødvendig å stille
dette spørsmålet, er de signalene som ligger i
det vedtaket i Kvænangen formannskap som statsråden
refererte til, hvor det bl.a. fra kommunens side trues med rettssak
mot staten. Det sier meg at dialogen ikke er god mellom departementet
og kommunen, og det gjør meg urolig, egentlig, på vegne
av begge parter. All erfaring med slike prosjekter tilsier at man
skal lytte til lokalbefolkningen. Spesielt skal man ta sjøfolkene
lokalt med på råd, for de kjenner som oftest best
til alle forhold rundt slike avgjørelser.

Jeg føler meg ikke vel med det svaret
jeg fikk fra statsråden. Jeg synes det svekker muligheten
for dette distriktet til fortsatt å utvikle seg som et
fiskeriområde. Jeg vil derfor be statsråden svare
meg på hva slags framdrift han ser i dette samarbeidet
med kommunen.

