  Jeg vil få stille følgende spørsmål

til kirke-, utdannings- og forskningsministeren:

«En pike på 14 år

med cerebral parese har i vel 1 ½ år vært

henvist til en ungdomsskole i Gildeskål kommune hvor undervisningen

nå foregår i andre etasje og derfor er vanskelig

tilgjengelig. Foreldrene har søkt henne overflyttet til

en tilrettelagt ungdomsskole i nabokommunen, noe Gildeskål

kommune har avslått. Foreldrene har derfor tatt ut separasjon

og moren er flyttet til nabokommunen med døtrene. 

Mener statsråden dette er akseptabelt

også sett i lys av Stortingets vedtak i opplæringsloven § 8-1?»

  Jeg takker statsråden for svaret.

Jeg synes det er positivt at statsråden

selv vil gå inn i denne saken ved å ta kontakt

både med kommunen og familien for å prøve å komme

fram til en minnelig løsning.

Det har vært viktig for Stortinget

at funksjonshemmede barn skal kunne gå på nærskolen

sin. Derfor har vi også endret grunnskoleloven og fått

vedtatt i opplæringsloven at de skal ha en lovfestet

rett til det. Det innebærer også at kommunen må sørge

for at nærskolen er tilrettelagt for funksjonshemmede barn.

I dette konkrete tilfellet er ikke skolen det.

Undervisningen foregår i andre og tredje etasje, og det

er ikke montert heis der, men det er mulig å gjøre

skolen tilgjengelig. Inntil det skjer, må etter mitt skjønn

eleven få det tilbudet som foreldrene ber om, nemlig undervisning

i nabokommunen, hvor forholdene er tilrettelagt.

Hva mener statsråden om det?

  Jeg takker statsråden for en positiv

holdning til denne saken. 

I sitt første svar sa han at «i

dette høvet meiner kommunen at dei har sytt for tenleg

skule». Det kan ikke kommunen ha gjort, for elevene ble

flyttet fra undervisningslokaler i første etasje, til lokaler

i andre etasje i skolen. Foreldrene tok da barna ut av skolen. Faren

skriver i et brev til kommunen at etter at heis er montert, vil

hun komme tilbake, men det gjenstår å se om hun

tør å bruke den, for det er usikkert. 

Når man flytter en funksjonshemmet

elev fra første etasje opp til andre etasje, har ikke kommunen

sørget for tjenlige lokaler. Det skulle være ganske

klart. Jeg håper nå at denne saken vil kunne løses,

og at all prestisje vil falle bort, slik at eleven får

et godt tilpasset undervisningsopplegg. 

