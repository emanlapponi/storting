 Jeg vil få stille statsråden
følgende spørsmål:

«Ifølge Fædrelandsvennen
sier rektor ved Høgskolen i Agder (HiA) at skolen som institusjon
ikke står bak rapporten som en gruppe fagfolk ved HiA har
utarbeidet om Helsetilsynets informasjon om samliv og seksualitet
for ungdom. Heller ikke dekanus for humanistiske fag ved HiA vil
ta det faglige ansvaret for rapporten, og hun mener at en slik rapport
burde ha blitt utarbeidet av flere fagfolk fra et bredere faglig
miljø. 

Mener statsråden at rapporten er utarbeidet
av et bredere fagmiljø enn det Helsetilsynet har brukt?»

  Jeg takker statsråden for svaret.
Statsråden burde være kjent med det grundige arbeidet
som er nedlagt i forbindelse med undervisningsmateriellet fra Helsetilsynet.
Det har vært oppnevnt referansegrupper bestående
av folk med lang erfaring med undervisning og utvikling av undervisningsmateriell
om samliv og seksualitet for ungdom i alderen 13-24 år.
Tre av medlemmene har hatt ansvar for utarbeidelse av nasjonalt
valgfag i samliv og seksualitet. Når det gjelder dataspillet,
har ulike faggrupper med spisskompetanse vært med hele
veien, og Senter for Ungdom, Samliv og Seksualitet har hatt det
faglige hovedansvaret for dataspillet sammen med Helsetilsynet.
Spillet er også testet ut i en gruppe i regi av Kirkerådet,
med god bedømmelse, og denne gruppen har ansvar for undervisning
av ungdom. Nasjonalt læremiddelsenter har gitt dataspillet
god vurdering og anbefalt det til bruk i de andre nordiske landene.

Mener statsråden at de brede faggrupper
som har vært brukt her, ikke er gode nok når det
gjelder pedagogisk vurdering?

  Jeg har merket meg at statsråden
er fornøyd med Agder-vurderingen, og at den etter statsrådens
vurdering og egne utsagn er god, grundig og bred. Men som statsråden
har sett, er ikke høgskolen enig med ham i det. De vil
ikke ta det faglige ansvar for rapporten, og de mener at en slik
rapport burde ha blitt utarbeidd av flere fagfolk fra et bredere
miljø. Gruppen ved Høgskolen i Agder har hatt
bare ett møte, og det er dette møtet som danner
grunnlaget for rapporten som er ført i pennen av bl.a.
teologer. Dette vil jeg ikke kalle en god, grundig og bred vurdering.
Den pedagogiske vurderingen fra Helsetilsynet har pedagoger med
lang erfaring vært med på. Det er altså på grunn
av Agder-rapportens vurdering at statsråden bestemmer at
videoen kun skal brukes i 10. klasse, og at videospillet ikke skal
brukes i grunnskolen. Og det må jeg si er meget beklagelig.
Men jeg prøver meg på nytt og stiller statsråden
følgende spørsmål: Hva er årsaken
til at statsråden har mer tillit til denne smale gruppen
fra Agder enn til Helsetilsynets faglige vurdering?

