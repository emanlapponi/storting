 En enstemmig komite har godkjent videre utbygging av Huldra-feltet. Selv om dette er en mindre utbygging, er det gledelig at det i det hele tatt er nye utbyggingsprosjekter på norsk sokkel i en tid med lave oljepriser og varsler om lavere aktivitet. Prosjektet vil bidra til viktig sysselsetting og verdiskaping.




En kan være fristet til å spørre om denne utbyggingen hadde fått enstemmig godkjenning dersom Arbeiderpartiet fortsatt hadde sittet med regjeringsmakt. Blant annet var motstanden mot utbyggingsprosjekter i statsrådens eget parti atskillig sterkere før det inntok regjeringskontorene. Jeg vil likevel la den debatten ligge nå.




Det er fortsatt enkelte forhold ved utbyggingen som ikke er endelig besluttet. Komiteen legger til grunn at utbygger avklarer spørsmålet om rørledninger og forholdet til fiskeriene med fiskerimyndighetene. Partene må i fellesskap komme fram til løsninger som ivaretar fiskeriinteressene på en tilfredsstillende måte.




Det er betydelige kostnadsøkninger knyttet til utbyggingen av Huldra. Det samme gjelder utbyggingen av Åsgard-feltet, der kostnadene har steget med 3,6 milliarder kr siden Stortinget sist ble informert om utviklingen i prosjektet. Jeg er enig med saksordføreren i at kostnadsoverskridelsene på sokkelen bør drøftes i en bredere sammenheng. Vi vil derfor komme tilbake til en generell drøfting av kostnadsutviklingen i petroleumssektoren etter at Investeringsutvalget har lagt fram sin rapport til departementet.




Komiteen slutter seg til departementets tilråding om SDØE-deltakelse i Vestprosess, som skal knytte sammen de tre olje- og gassrørledningene på Kollsnes, Sture og Mongstad. Vestprosess vil bidra til mer verdiskaping og vekst i regionen. Samtidig vil man få en bedre utnyttelse av ressursene, ved at NGL-anlegget på Mongstad utveksler energi og driftstjenester med råoljeterminalen og raffineriet. Ved å knytte sammen de tre anleggene øker en fleksibiliteten og gjør dem mer robuste for framtiden.




Komiteens medlemmer fra Høyre varsler at de vil komme tilbake til spørsmålet om en lavere SDØE-deltakelse i petroleumssektoren.




Ingen av de involverte oljeselskapene har innvendinger mot den foreslåtte SDØE-andelen på 41 pst. i Vestprosess. Arbeiderpartiet er likevel enig med Høyre i at det kan være aktuelt å diskutere SDØEs rolle. Dette vil vi få rikelig anledning til å komme tilbake til i forbindelse med behandlingen av olje- og gassmeldingen.




Jeg er glad for at man har lyktes i å komme fram til en internasjonal avtale som begrenser muligheten for å dumpe utrangerte offshoreinstallasjoner til sjøs. OSPAR-konvensjonen er viktig for beskyttelse av det nordøstlige Atlanterhavet, samtidig som hvert enkelt land gis en viss handlefrihet. Når det gjelder departementets forslag til disponering av innretninger på Øst-Frigg, deler komiteen ønsket om å få til en så kostnadseffektiv løsning som mulig. Komiteen slutter seg også til kravet om at områder må være tilstrekkelig ryddet for framtidig bruk som fiskefelt.




