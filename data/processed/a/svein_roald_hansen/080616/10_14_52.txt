 Riksrevisjonens rapport er en ganske omfattende kritikk av manglene ved arbeidet med å oppfylle de forpliktelsene som Norge påtok seg ved å undertegne Göteborgprotokollen i 1999, slik saksordføreren har gjennomgått. 




Det er samtidig få av Riksrevisjonens rapporter som så mange regjeringer og partier må stå til ansvar for, som denne. Göteborgprotokollens forpliktelser om å redusere utslippet av NO

x

 ble undertegnet i 1999, av Bondevik I-regjeringen med Venstres Guro Fjellanger som miljøvernminister. Så overtok Stoltenberg I-regjeringen, med Arbeiderpartiets Siri Bjerke i Miljøverndepartementet, ansvaret. Deretter kom Bondevik II-regjeringen, først med Høyres Børge Brende, deretter med Kristelig Folkepartis Knut Arild Hareide, før dagens regjering, med en miljøvernminister fra Sosialistisk Venstreparti, inntok departementet. 




Det har vært fire regjeringer hvor alle partier, unntatt saksordførerens, har vært representert, og seks miljøvernministre har hatt sjansen, men ikke grepet den, til å starte opp arbeidet med å gjøre det som er nødvendig. 




Og om saksordføreren sikkert vil bedyre sitt partis uskyld, var i hvert fall partiet fødselshjelper for den regjeringen som har hatt lengst tid på seg, selv om det ikke gikk så lang tid før jordfaren frasa seg ansvaret for barnet.




Jeg tror vi skal ta denne saken som en alvorlig påminnelse om at det å undertegne en internasjonal avtale ikke er nok. Signaturen må følges opp med konkrete tiltak hvis gode målsettinger skal nås. Med det alvor som er brakt inn i klimatruslene, må vi la Riksrevisjonens anmerkninger bli en inspirasjon til alle for å gjøre det som er nødvendig for å oppfylle Göteborgprotokollen.




Det er ennå tid til å nå målene. Det er ennå mulig å gjøre Riksrevisjonens spådommer om at målene ikke blir nådd, til skamme. Og det er mulig å oppnå reduksjoner av miljøskadelige utslipp. Göteborgprotokollen setter utslippstak også for svovel, nitrogenoksider, ammoniakk og flyktige organiske forbindelser. 




Konvensjonen for langtransportert grenseoverskridende luftforurensning har gjort opp status. Dette viser at protokollens europeiske deltakerland har redusert utslippene av svovel med 73 pst., nitrogenoksider med 35 pst., ammoniakk med 21 pst. og flyktige organiske forbindelser med 51 pst. 




Det går altså an å få til betydelige reduksjoner. 




