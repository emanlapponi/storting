 Eg tillèt meg å stille følgjande
spørsmål til kyrkje-, utdannings- og forskingsministeren:

 «Eg viser til Kyrkje-, utdannings-
og forskingsdepartementet sine forskrifter til § 1-1 i
opplæringslova som er ute på høyring.
Der står det:  «Den prosentdelen av tida som skal
nyttast til temaorganisert opplæring og prosjektarbeid,
gjeld for dei enkelte hovudtrinna samla sett.» 

Medfører dette at prosjektarbeid og
temaorganisert opplæring blir redusert?»

  Eg takkar statsråden for svaret. 

I læreplanen for grunnskulen, Reform
97, står det at innafor småskuletrinnet, dvs.
1. – 4. klasse, skal minst 60 pst. av den samla
tida vere temaorganisert opplæring eller prosjekt, med
særleg vekt på dei to første åra.
Når det gjeld mellomsteget, skal minst 30 pst.
av tida nyttast til dette kvart år, og når det
gjeld ungdomstrinnet, minst 20 pst. Læreplanen
er forskrift og etter mi meining bindande. Så kjem forskrifta
til opplæringslova, der det blir lagt opp til at læreplanens
krav om prosjektarbeid skal settast ut av drift. Det statsråden
seier, er altså at prosentdelen ikkje skal gjelde kvart år,
men samla for trinnet. Det vil etter mi meining seie ein reduksjon.
Er det slik at statsråden nå med si forskrift
vil oppheve det som er bestemt i læreplanen?

  Nå er det slik at det i Aftenposten
for nokre dagar sidan kom fram at det er eit problem at det er for
lite prosjektarbeid i skulen, særleg da på ungdomssteget.
Eg har registrert at statsråden er samd i det. 

Når statsråden nå seier
at lærarane oppfattar det som var intensjonen i læreplanen
for grunnskulen, Reform 97, som vanskeleg, trur eg det skaper forvirring.
Eg held meg til den vedtekne læreplanen for den tiårige
grunnskulen, og det står òg innleiingsvis
i departementets utkast til forskrift at dei held seg til den læreplanen.
Da synest eg det som nå ligg i forskriftsutkastet, bryt
med den intensjonen som er trekt opp i læreplanen.

Eg vil spørje statsråden
om han vil gå tilbake på dette, slik at temaorganisering
og prosjektarbeid blir i tråd med læreplanen for
grunnskulen, som er vedteken av Stortinget.

