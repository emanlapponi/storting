  Jeg vil få stille følgende
spørsmål til barne- og familieministeren:

«I forbindelse med innføringen
av kontantstøtten uttrykte vi vår bekymring for
at barn med spesielle behov ville velge bort barnehageplassen sin.
På barnehagekonferansen til Norsk Lærerlag etter
påske ble problemstillingen reist, og det var stor bekymring
for denne gruppen blant barnehagepersonalet. Dette skrev også Norsk
Førskolelærerblad nr. 10/99.

Ser statsråden at dette er et problem,
og hvilke tiltak vil hun sette i verk for å sikre denne
gruppen barn et trygt og godt omsorgstilbud?»

  Jeg vil takke statsråden for svaret.
Først vil jeg si at det finnes konkrete eksempler på at
denne situasjonen har oppstått, og det er nok å vise
til oppslaget i Norsk Førskolelærerblad nr. 10/99. 

Jeg aksepterer også det politiske
valget som Regjeringen har gjort når de har prioritert
sin ordning, men jeg synes ikke det er akseptabelt at en gruppe
barn som har det vanskelig nok i utgangspunktet, ikke skal få et
godt nok tilbud. Jeg er opptatt av at disse barna skal få trygge og
gode omsorgstilbud. Jeg regner også med at barne- og familieministeren
er enig med meg i den betydningen barnehagene har i barnevernstjenestens
arbeid for de mest utsatte barna og deres familier.

Når det gjelder å avdekke
omsorgssvikt og sette inn tiltak, som er spesielt omtalt i barnevernsloven,
er det ingen tvil om barnehagenes betydning. Beklageligvis er det
flere eksempler rundt om i landet på at foreldrene til
vanskeligstilte barn trekker ut barna av barnehagene og heller vil
ha kontantstøtte, og det vil ta minst ett år fra
tvangsvedtak er klart til disse barna kan plasseres i en barnehage.

Helt til slutt: Vi har tiltro til foreldrene,
men det er ikke bestandig at alle foreldre gjør de riktige
valgene for sine barn.

 Jeg vil få stille følgende
spørsmål til barne- og familieministeren:

«En undersøkelse NOVA har
gjort for Barne- og familiedepartementet viser at hvis man står
ved de valgene man trodde man ville gjøre ved innføring
av kontantstøtten, vil bruken av dagmamma øke
fra 22 pst. til 37 pst. Tall fra Skattedirektoratet viser at det
i mars 1998 ble registrert 9 273 dagmammaer, og i mars 1999 var
tallet sunket til 6 280. Dette er bekymringsfullt. 

Hva vil statsråden gjøre
for å forsikre seg om at kontantstøtten ikke blir
brukt til «svart» arbeid?»

 Jeg vil takke statsråden for svaret.
Men dette handler ikke om at vi stempler en hel gruppe for å drive
med svart arbeid. Det dette handler om, er situasjonen for barna. 

Det er ganske opplagt at når en familie
i stedet for å betale 3 500 kr i barnehageutgifter
pr. måned kan motta støtte fra staten som dekker
utgiftene til dagmamma, vil det stimulere til økt dagmammabruk.

Tall fra Skattedirektoratet viser at tallet
på registrerte dagmammaer har sunket gjennom det siste året.
Jeg vil spørre statsråden om hun ikke ser noen
fare for oppblomstring av uregistrerte dagmammaer. Det er selvfølgelig mange
som driver på en seriøs og skikkelig måte,
men hva med dem som ikke gjør det? Det er faktisk eksempler
på at én dagmamma har så mange som sju
barn i en treromsleilighet, og får 3 500 kr
for hvert barn. Det blir en meget brukbar inntekt av det. Men hva
slags kvalitet får disse barna på sin dag, og
hva slags muligheter får de til uteaktiviteter og pedagogisk
omsorg?

Jeg har til slutt lyst til å si at
jeg ikke er så bekymret for den manglende inntekten til
statskassen, men for disse barna.

Aud Blattmann hadde
her overtatt presidentplassen.

