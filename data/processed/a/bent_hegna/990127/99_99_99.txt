  «Det har i lengre tid vært
usikkerhet knyttet til eierforholdene i selskapet Scancem Chemicals AS.
Aker RGI har varslet at de ønsker å selge seg
ut av selskapet hvor den norske sementprodusenten Norcem AS er ett
av datterselskapene. Norcem AS har sementproduksjon i Brevik og
i Kjøpsvik.

Hva vil statsråden gjøre
for å få avklart fremtidige eierforhold og sikre
at det fortsatt blir opprettholdt sementproduksjon i Norge?»

  Jeg får takke statsråden
for svaret – jeg syns det var et greit svar. Det viser
at han har engasjert seg i forholdet allerede, og det er jeg i og
for seg fornøyd med. Det er tross alt mange arbeidsplasser
det dreier seg om, både i Brevik og i Kjøpsvik,
og usikkerheten for de ansatte er stor med tanke på framtidige
eiere og forholdene rundt dette. Vi har jo blandede erfaringer med konsesjonsvilkår
og hva de er verdt, og næringsministeren må være
aktiv for å sikre arbeidsplasser. 

Det er også en annen side av dette,
som statsråden for så vidt var innom i svaret
sitt, og det er at denne bedriften eier en stor naturressurs, nemlig
kalkstein – for mange milliarder kroner – noe
som også må være del av statsrådens
behandling av saken. Vi er fortsatt på et tidlig stadium,
men jeg oppfattet statsråden dit hen at han vil gjøre alt
som står i hans makt for å sikre at det fortsatt
blir sementproduksjon i Norge.

