 Jeg vil få stille følgende
spørsmål til kulturministeren:

«Selskapet Tusenårsskiftet – Norge
2000 AS har aktivt skapt store forventninger om statlig støtte
til tusenårsprosjekter. I 1999 er det bevilget 20 mill.
kroner til dette. I tillegg kommer eventuelle sponsormidler til
selskapet. 		Hvor stor er den samlede søknadssummen samt summen
av sponsormidler, og hvordan vil statsråden følge
opp forventningene kommunene har?»

  Arbeiderpartiet har hele tiden vært
opptatt av at tusenårsmarkeringen ikke må gå på bekostning
av deler av kulturbudsjettet. Også vi ønsker en verdig
markering, som kan bli det kulturpolitiske løft som ikke
minst kulturministeren har snakket så varmt om, men da
må pengene til feiringen komme i tillegg til dagens kulturbudsjett. 

Vi er imidlertid bekymret for at de store forventningene
om statlig tilskudd som er skapt ute i lokalsamfunnene, også av
departementet selv, skal slå tilbake på departementet
som et press, som nettopp vil resultere i at midler må omdisponeres
innenfor departementets ramme. 

Jeg føler meg dessverre ikke beroliget
av statsrådens svar når det gjelder hvordan man
skal takle forventningene, og jeg har følgende tilleggsspørsmål:
Føler statsråden seg sikker på, med den
oversikt hun har i dag, at hun ikke vil bli nødt til å komme
tilbake til Stortinget med forslag om slike omdisponeringer?

