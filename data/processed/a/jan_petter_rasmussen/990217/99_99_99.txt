 Jeg tillater meg å stille følgende
spørsmål til fungerende justisminister:

«Mener statsråden at det
er forsvarlig at den høyst påkrevde renoveringen/ombyggingen
av Stavanger kretsfengsel er planlagt uten at det er prosjektert
med toaletter på cellene?»

  Jeg takker for svaret, selv om det var svært
lite tilfredsstillende, for ikke å ta for hardt i. Egentlig
er jeg bort imot sjokkert over at det er nødvendig å stille
et spørsmål som dette. Vi befinner oss i 1999,
og da tok jeg det som en selvfølge at toaletter på cellene
lå inne i selve prosjektet. 

Det er ikke blitt bygd/ombygd fengsler
i Norge på 1990-tallet uten at det har vært tilfelle,
og vi bygger nå for det 21. århundret. Vi snakker
ikke om luksus, vi snakker om det som går på hygieniske
forhold, både i forhold til enkeltfanger på de
cellene det dreier seg om, og til fanger i sin helhet i fengselet,
og ikke minst om arbeidsforholdene til de ansatte i fengselet. 

Jeg er helt enig i de nødvendige prioriteringene
som statsråden nevnte, men når han nå sier
at en vurderer toaletter i «en del av cellene»,
er det høyst utilfredsstillende. Jeg anmoder statsråden
sterkt om å gå tilbake til departementet og sørge
for at dette blir omgjort før skandalen er et faktum. 

Hvis det ikke skjer noe med dette, vil jeg
gjennom komiteen eller på annen måte ut fra de
mulighetene vi har i Stortinget, vurdere å ta dette opp
og følge det videre. 

