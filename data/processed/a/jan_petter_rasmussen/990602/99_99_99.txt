 Jeg vil få lov til å stille følgende
spørsmål til justisministeren:

«Tidligere justisminister Aud-Inger
Aure fikk i januar 1998 spørsmål om opprettelse
av et nøytralt tvisteløsningsorgan i forbindelse
med personskadeerstatninger. Til tross for positiv tilbakemelding
fra daværende justisminister, er organet ennå ikke
etablert.

Vil statsråden nå sørge
for at vi får et slikt organ?»

  Jeg takker for svaret, men jeg synes det har
skjedd veldig lite siden januar 1998, da jeg fikk omtrent et tilsvarende
svar. 

Det som uroer meg litt, er at statsråden
nå faktisk synes å nedtone den betydning et tvisteløsningsorgan
skal ha. Temaet rettssikkerhet for forsikringskunder har vært oppe
ved flere anledninger i Stortinget. Da vi i fjor – jeg tror
det var den 6. mars – hadde en interpellasjon om hele temaet
totalt sett, unnlot vi å stille forslag om dette organet
fordi vi hadde fått så positive tilbakemeldinger.

Kan statsråden nå redegjøre
nærmere for framdriften i dette arbeidet? Det synes jeg
ikke han var inne på. Allerede for fem år siden
ble den nevnte NOU lagt fram. Tidligere justisminister Gerd-Liv
Valla var godt i gang med dette arbeidet. Lang tid er gått,
og det synes som om denne regjeringen ikke har tatt denne delen
av det som går på rettssikkerhet for forsikringskunder,
på alvor. 

