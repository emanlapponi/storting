  «Mange slit med samsynsproblem. Grunna
fagleg usemje mellom enkelte legar og optikarar får ikkje
pasientane tilgang på aktuelle behandlingsformer
som er anerkjende i utlandet. Optometrist Alf Opheim på Voss
har i mange år gitt hjelp til fortvila pasientar, med svært
gode resultat på dette området. Han har no fått
advarsel frå Helsetilsynet, som meiner Opheim sitt behandlingstilbod
ikkje er i samsvar med optikarforskrifta § 9.

Kva kan gjerast for å sikra pasientane
sin rett til ei behandling som har synt seg å verka?»

  Eg er glad for at helseministeren vil fylgja
opp Sivilombodsmannen si oppmoding om å sjå på saka
på nytt, og eg håpar han då vil sjå på saka
i lys av det nye slagordet, som er «pasienten i sentrum». Det
er på høg tid at pasienten får rett til å få informasjon om
eigen sjukdom og ulike behandlingsval som kan vera aktuelle. Det
er nett dette Opheim har praktisert i alle år, og som har
provosert enkelte legar – dei har oppfatta han som brysam
og provoserande.

Fleire av dei pasientane som kjem til Opheim,
har mange operasjonar bak seg i helsevesenet, med mislukka resultat,
og når dei har kome til Opheim, har veldig mange av dei
faktisk fått hjelp.

Denne saka går langt tilbake. Alt
i 1984 låg det føre eit brev frå noverande
statsminister om saka. Eg vil stilla følgjande spørsmål:
Vil helseministeren stilla seg på pasientane
si side og gripa fatt i og skjere gjennom denne profesjonsstriden?
Vil helseministeren vurdera nærmare å gje strabismeoptometrien
ein spesiell status, og vil han gå laus på optikarforskrifta § 9d,
slik at den ikkje vert brukt til å få tolka ei
rein profesjonsinteresse, slik at pasientane vert hindra i å få eit
tilbod som har synt seg å verka?

 «Statsråden er kjend med vegstandarden på Osterøy. Det er tvingande nødvendig å få ferdigstilt Hannisdalslinja snarast. Eit samla kommunestyre har no vedteke å finansiera utbygginga 100 pst. med bompengar. Osterøy har 7000 innbyggjarar og ca. 330 bedrifter som er avhengig av eit tenleg vegnett, med god trafikksikring.




Kva medverknad bør staten ha overfor lokalsamfunn som gjennom dugnad tek på seg store lyft på samferdselssektoren, men framleis har mange uløyste samferdsleoppgåver att?»




 Eg er glad for at samferdselsministeren er positiv til søknaden om at Osterøy skal få finansiera Hannisdalslinja 100 pst. med bompengebetaling – eg heldt på å seia, det skulle berre mangla.




Likevel synest eg ikkje at han svarte heilt på spørsmålet mitt. Samferdselsministeren var på Osterøy i samband med opninga av Tirsåstunellen. Det var Osterøy industrilag som tok han med på ein runde på Osterøy-vegane – eg går ut frå at det var ei oppleving som han hugsar framleis. 




Dei lokale lyfta for næringslivet på Osterøy er tunge når det gjeld samferdselsutgifter – sånn som det er i dag, har me allereie eit konkurransehinder. Det som er det viktige spørsmålet for meg, er kva slags konkret julehelsing samferdselsministeren kan senda både til Osterøy-industrien og til Osterøy kommune når det gjeld å få løyst oppgåver som t.d. nødvendige vegprosjekt, som Hauge – Lonevåg, som han nok hugsar – samt utbetring av riksvegen mellom Lonevåg og Tysse. Alle desse prosjekta inneber vedlikehald, utbygging og trafikksikring av eksisterande vegar. 




