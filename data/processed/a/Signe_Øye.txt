 Da vil jeg komme litt inn på industrielle hensyn, som også var en del av totalvurderingen. Det er helt klart at svenskene hadde gode tilbud og hadde jobbet godt overfor industrien, og at Lockheed Martin har et annet konsept, med Best Value. Derfor er det nå viktig å vite hvordan dette blir fulgt opp, og om dere mener at vi vil oppnå tilnærmet like gode avtaler for industrien også ved valget av Lockheed Martin F-35. 

 Så statsråden mener altså at vi har et press overfor Lockheed Martin fram til vi skriver en avtale? 

 Så til et annet punkt, som har vært framme i media bl.a., og som vi opplevde da vi var i USA. Det er GAO, den amerikanske riksrevisjonen, som sier noe som er vanskelig å forstå, kan du si. Mener dere at de betraktninger de kommer med, ligger litt på siden av det som det er mulig å forholde seg til? Sagt med andre ord: Er dette noe som det ikke er så viktig å forholde seg til? Er dette noe som ikke er avgjørende for saken? 

 Et annet område som har vært veldig aktuelt, er støy. Det har vært ganske mange tall som har svirret det siste året når det gjelder støy. Vet dere noe mer om støy nå? Vil vi få vite noe mer i nær framtid? 

 Da stopper jeg der. 

 Det har vært mye snakk her om svenskene. Vi er jo alle veldig for nordisk samarbeid. Mener statsråden at det nordiske samarbeidet nå er svekket, også sett opp mot at vi kunne hatt en felles plattform når det gjelder jagerfly? 

 Et generelt spørsmål i forhold til store materielle anskaffelser, som bl.a. fly er, og som er ganske komplisert: Hvilke erfaringer har Forsvarsdepartementet med forsinkelser generelt ved slike store kjøp? Spørsmål 2: Er det uenighet i fagmiljøet i Forsvaret om hurtiganskaffelser?

Jeg vil komme litt tilbake til kostnader, eller pris, på C 130J og Airbus, for det har blitt hevdet – og ikke minst på Dagsrevyen onsdag – at Airbus kan levere fire fly ca. en halv milliard kroner billigere enn det som det nå ligger an til i dette hurtigkjøpet. Det er tross alt mye penger. Jeg vil gjerne høre om det medfører riktighet. Da snakker man om totalkostnader, at alt det er med som nå er med i hurtiganskaffelsen.

