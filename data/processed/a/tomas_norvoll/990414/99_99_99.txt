 Jeg vil få stille følgende

spørsmål til kirke-, utdannings- og forskningsministeren:

«Sameskolen for Midt-Norge er den

eneste statlige skolen på fastlandet. De har ikke utnevnt

nytt styre for skolen i Hattfjelldal. Isteden administreres skolen

fra utdanningsdirektøren i Nordland.

Når vil statsråden få et

nytt styre på plass?»

  Jeg må få takke statsråden

for et positivt svar, og jeg er glad for at dette nå går

såpass raskt. Denne skolen er en viktig del i å fremme

sørsamisk kultur, språk og også næringsvirksomhet

oppe i det sørsamiske området. Jeg føler – og

jeg vet at de på skolen og senteret også føler – at

de har hengt i et slags vakuum i flere år og nærmest

har hatt en slags midlertidig status, en midlertidig godkjenning

og en midlertidig finansiering. Jeg tror at vi på et eller

annet tidspunkt ganske snart er nødt til å manne

oss opp og avgjøre hva vi vil med organiseringen av det

sørsamiske utdanningstilbudet. Ved at man nå får

et styre og får bortimot en permanent struktur, vil jeg

tro at statsråden er enig med meg i at det er et signal

om at man kan se for seg en permanent drift, og at man slipper å leve

i usikkerhet om hvordan framtiden skal bli for dem som har sitt

virke ved senteret i Hattfjelldal.

Kirsti Kolle

Grøndahl hadde her gjeninntatt presidentplassen.

  Jeg tillater meg å stille følgende spørsmål

til kirke-, utdannings- og forskningsministeren.

«Stortinget har vedtatt at det foretas

en grundig gjennomgang av situasjonen på IT-området

for å tilpasse utdanningskapasiteten til fremtidige behov.

Hva har statsråden gjort for å følge

dette opp?»

  Jeg vil takke statsråden for svaret,

som var en ganske grei gjennomgang av hva som har skjedd de siste

par årene for å styrke IT-utdanningen. Det er

noe som alle partier har stått mer eller mindre samlet om

her i salen, og det er veldig bra at det ikke har vært

en voldsom politisk polemikk rundt dette. 

Men jeg savner litt tanker og visjoner framover.

Kan man tolke statsråden dit at det er i kombinasjonsutdanningen

han ser for seg at veksten skal komme? Det var vel omtrent det eneste

jeg greide å snappe opp av nye ting man så framover.

Når vil den grundige gjennomgangen som Stortinget har bedt

om, bli foretatt, og når vil det komme noe konkret ut av

det? Vil Stortinget få dette til behandling, eller vil

det være noe man gjør i en handlingsplan eller

noe slikt i departementet? Jeg savner noe som er litt mer framtidsrettet:

Hva skal skje framover, og på hvilken måte skal

vi sikre at vi får en utdanningskapasitet som står

i stil med den etterspørselen som er ute i samfunnet? 

  Satsingen på IT har en dobbel funksjon.

Det ene er at en får utdannet personer med den kompetansen,

men IT er også et verktøy som kan bringe en annen

type utdanning til folk ute i distriktene, til folk som ellers ikke

kan flytte inn til byene for å gå på skole. Derfor

er det viktig at vi blir enige om at det skal være en sterk

satsing på dette området, og her føler

jeg at vi er langt på vei .

Men det er én ting jeg ønsker å spørre

statsråden om nå på tampen. I evalueringsmeldingen

for Reform 94 blir det antydet at det nye grunnkurset som Stortinget

har vedtatt, som nettopp er et svar på de kravene som samfunnet

har for å få utdannet flere folk innenfor denne

sektoren, kanskje ikke kan være oppe og stå før

høsten 2001. Jeg synes nok det er noe i seneste laget.

Nå skal jo den saken behandles i Stortinget, så vi

vil komme tilbake til det da, men jeg vil likevel gjerne ha statsrådens

kommentar til det.

