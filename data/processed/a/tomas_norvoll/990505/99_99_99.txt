  Jeg vil få stille følgende
spørsmål til kirke-, utdannings- og forskningsministeren:

«Det framgår av en undersøkelse
ved NTNU at norske jenter bruker PC og Internett minst av alle jenter
i Norden. 

Vil statsråden foreta seg noe i sakens
anledning for å hindre at norske jenter blir hengende etter?»

  La meg få takke statsråden
for et fyldig svar. 

Det er klart at hvis gapet mellom gutter og
jenter i bruk av og i kunnskap om ny teknologi blir stort, er det
et alvorlig problem. Det er også et problem for oss hvis
norsk ungdom bruker og kan mindre om ny teknologi enn ungdom i de
landene som ligger rundt oss. Uten at vi skal hausse det opp til
en nasjonal katastrofe på kort sikt, er det viktig at vi stiller
den problemstillingen i et visst fokus.

Stortinget har bedt om en gjennomgang av nivået
på IT-utdanningen på alle nivåer i skoleverket.
Jeg kan godt tenke meg å spørre om hvordan statsråden
har tenkt å komme tilbake til Stortinget med dette, og
om Stortinget vil bli invitert til å delta og få informasjon
om de prosessene som departementet driver for å få særlig
jenter i Norge mer opptatt av bruk av IKT.

