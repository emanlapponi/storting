  Jeg skal få lov til å stille

følgende spørsmål til kommunal- og regionalministeren:

«Fra forrige kommunal- og regionalminister

har undertegnede fått skriftlig underretning om at departementet

vil utarbeide en særskilt informasjonsbrosjyre om avviklingsreglene

i husleiereguleringsloven og muligheten for bostøtte og

andre støtteordninger. Det haster med slik informasjon

til hver enkelt leietaker da det særlig blant eldre er

stor usikkerhet omkring fremtidig husleie.

Kan statsråden love slik informasjon

til hver enkelt og til hvilket tidspunkt?»

  Jeg takker statsråden for svaret.

Når vi fra Arbeiderpartiet har stresset

denne informasjonen, er det med bakgrunn i to sider ved saken. En

del eldre folk er urolige og har behov for å vite hva selve overgangen

i forbindelse med opphevelse av reguleringa vil innebære

for hver enkelt. En annen ting er at huseierne etter vår

mening ikke har opptrådt godt nok. Da vi behandlet loven,

ble vi gjort oppmerksom på at det for et år siden

var utsendt skriftlig materiell til en del leieboere fra gårdeierne.

De ble da forespeilet at det ikke ville bli overgangsordninger,

og også at husleien ville bli svært høg.

Det er for å få bukt med desinformasjon og få konkret

informasjon vi er litt opptatt av dette spørsmålet.

Når statsråden sier at det

er vanskelig å nå ut til hver enkelt, vil jeg

gjerne spørre: Hvordan vil en legge opp et samarbeid med

Oslo og Trondheim? Det er jo de som stort sett blir berørt.

  Jeg vil igjen takke statsråden for svaret.

Jeg tror ikke det er noen uenighet mellom oss

om at det er behov for informasjon. Men når en skal informere en

gruppe mennesker som begynner å bli litt oppe i åra, og

som i tillegg er redde og kanskje feilinformert, bør informasjonen

være enkel og lettfattelig. Særlig må de

få konkret informasjon om hvor de kan henvende seg hvis husleia

blir for høg, og at de dermed har rettigheter f.eks. i

forhold til bostøtte.

I trygg forvissning om at statsråden

vil gjøre det han har sagt, tror jeg dette skal bli greit.

