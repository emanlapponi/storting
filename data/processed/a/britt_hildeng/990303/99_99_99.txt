 «Et flertall i Oslo bystyre bestående
av Høyre, Fremskrittspartiet og Kristelig Folkeparti fattet
17. februar 1999 et prinsippvedtak om stiftelse av Ullevål
sykehus og Aker sykehus som aksjeselskap fra  1. januar 2000. 

Hvilke konsekvenser mener statsråden
en eventuell overgang til AS ved to av landets største
sykehus vil ha for samarbeidet i den aktuelle helseregionen og oppfyllelsen
av de nasjonale mål i helsepolitikken?»

  Gjennomføringen av vedtaket i Oslo
kan åpne for en privatisering og todeling av det norske
helsevesen. Byrådet har da også uttalt at det
ikke avviser at sykehusene som aksjeselskap fritt kan bestemme om
de vil levere til andre enn det offentlige. Således kan
resultatet av dette vedtaket bl.a. innebære at Aker sykehus
og Ullevål sykehus åpnes for private forsikringsselskaper. 

Vedtaket i Oslo ble gjort med én stemmes
overvekt. Finner statsråden det betenkelig at et så omfattende
vedtak presses igjennom med knappest mulig flertall? Og vil han
overfor kommunen eller overfor sine partifeller som sørget
for flertallet, gripe inn og bidra til at vedtaket blir omgjort?

