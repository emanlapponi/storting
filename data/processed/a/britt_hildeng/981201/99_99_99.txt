 Den måten særtillegget ble hevet på i fjor, tilsynelatende uten en sammenhengende og helhetlig vurdering av hvilke konsekvenser dette ville ha bl.a. i forhold til andre trygdemottakere, gjorde at mange opplevde urimeligheter i den forbindelse. Blant annet førte dette vedtaket til at vi fikk 73 000 nye minstepensjonister. De fleste av dem hadde betalt inn penger til folketrygden, og mange hadde tidligere hatt en liten tilleggspensjon. Det å bli minstepensjonist i denne sammenhengen opplevdes av mange som urimelig, men mest urimelig ble det nok opplevd av mange pensjonister i offentlig sektor, dvs. de som da ble minstepensjonister til tross for at de både hadde betalt trygdeavgift til folketrygden og betalt til den offentlige tjenestepensjonen. 




Mange opplevde det også som urimelig at de som hadde jobbet i privat sektor med tjenestepensjon, fikk sin tjenestepensjon på toppen av minstepensjonen, mens tilsvarende i offentlig sektor bare fikk minstepensjon. Dette ble tatt opp i forbindelse med trygdeoppgjøret, og det ble da stilt spørsmål til statsråden om hva en skulle gjøre med dem som hadde betalt inn 2 pst. av sin lønn til offentlig pensjonskasse uten å få noe tilbake. Representanten Skogholt stilte bl.a. spørsmål om hva statsråden ville anbefale offentlige arbeidsgivere å gjøre overfor deltidsansatte som betalte inn 2 pst. til en tjenestepensjon som de overhodet ikke fikk noe igjen av. Statsråden hadde ikke noe svar på dette på det tidspunktet, men statsråd Løwer lovet å komme tilbake med et svar nærmest umiddelbart. Men til nå har verken representanten Skogholt eller komiteen fått noe slikt svar fra statsråden, og jeg vil derfor gjerne benytte anledningen nå til å stille statsråden spørsmål om hvorvidt hun i dag har noen vurdering av hvordan dette skal løses. 




For øvrig ser Arbeiderpartiet frem til en bredere gjennomgang av hele tjenestepensjonssystemet, både det offentlige og det private. Vi ser også behovet for gjennomgang av samordningen av de offentlige tjenestepensjonsordningene og står således bak det forslaget som komiteen har fremmet. 




 

(ordfører for saken): 

Forslaget fra representanten Bastesen innebærer at førtidspensjonister likestilles bl.a. med statspensjonister. Forslagsstilleren fremmer sitt forslag ut fra en vurdering av at med det stramme arbeidsmarkedet vi i dag har, ville det være en fordel for samfunnet å utnytte den arbeidskraften som ligger i pensjonister og andre trygdede, som måtte ha kapasitet til og ønske om å delta i arbeidslivet. Denne intensjonen støttes av komiteen og er i tråd med det Stortinget tidligere har uttrykt i forbindelse med velferdsmeldingen, der det ble gitt uttrykk for ønskeligheten av å finne fram til større grad av fleksibilitet ved avgang fra yrkeslivet, bl.a. ved å åpne for større muligheter for å kombinere arbeid, pensjon og trygd.




I den forbindelse bad Stortinget Regjeringen utrede fordeler og ulemper ved innføringen av fleksibel pensjonsordning for personer mellom 64 og 70 år. I disse dager har det offentlige utvalget som ble nedsatt for å vurdere førtidspensjoneringsspørsmål, lagt fram sin innstilling. Oppfølgingen av dette utvalgsarbeidet vil, så vidt jeg har forstått, bli samordnet med oppfølging av en rapport fra en interdepartemental arbeidsgruppe som har sett på fleksible pensjonsordninger, fleksibel pensjonering og besteårsregelen i folketrygden.




Komiteen finner det rimelig å avvente den videre oppfølging av dette arbeidet og tilrår på den bakgrunn at forslaget vedlegges protokollen.




