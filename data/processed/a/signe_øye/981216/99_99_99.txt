 Må jeg få lov til å stille et nytt spørsmål til arbeids- og administrasjonsministeren:




«Vi har 50 000 arbeidsledige her i landet, og ledigheten ser ut til å kunne øke. Det var samtidig ved utgangen av november 1998 16 000 ledige stillinger. Det er spesielt helsesektoren som har problemer med å skaffe fagutdannet arbeidskraft, men det er ledige stillinger også i industrien, undervisningssektoren og handels- og servicenæringen.




Hva akter statsråden å gjøre for å gi de arbeidsledige kvalifikasjoner slik at de blir kvalifisert til de ledige stillingene?»




 Jeg takker statsråden for svaret, men jeg synes det framkom lite nytt i det svaret som ble gitt. 




Det sies at de ledige trenger mye kompetanse. Da må jeg spørre: Hvorfor ble vikarordningen avskaffet, som var akkurat en målrettet ordning, som gjorde at ufaglærte i kommunene bl.a. kunne få sykepleierutdanning?




Tidligere i dag har vi spurt statsråd Sponheim om Regjeringen har en plan for hvordan de skal takle en eventuell økt ledighet neste år. Når vi vet at vi har vedtatt et statsbudsjett med veldig lave bevilgninger til arbeidsmarkedstiltak, må det være grunn til å spørre statsråden: Dersom det viser seg at det er behov – og det mener jeg det er allerede – for å øke tiltakene allerede raskt over nyttår, vil da Regjeringen komme tilbake med en beredskapsplan, lenge før revidert nasjonalbudsjett?




 Jeg vil få lov til å stille følgende spørsmål til arbeids- og administrasjonsministeren:




«Arbeidsplassene til 17 psykisk utviklingshemmede i Meldal kommune kan bli lagt ned over nyttår på grunn av at kommunen må spare penger, og rådmannen har foreslått å legge ned ASVO-bedriften, fordi dette ikke er en lovpålagt oppgave, skriver Adresseavisen 19. november 1998.




Vil statsråden foreta seg noe for at innsparingene i Meldal kommune ikke skal ramme de aller svakeste i kommunen?»




 Jeg takker statsråden for svaret. Jeg synes det var meget hyggelig, for jeg tror at hvis Meldal kommune i hvert fall får noen plasser, vil de klare å kunne drive den bedriften videre. Så det synes jeg var veldig bra.




Men jeg har lyst til å dra dette litt lenger. Jeg mener det er svært alvorlig dersom dårlig kommuneøkonomi – ikke bare i Meldal, men også andre steder – gjør at yrkesvalghemmede som har vært i jobb i mange år, kan bli sendt hjem til passivitet. Jeg har besøkt veldig mange bedrifter for yrkesvalghemmede og sett hvilken glede og livskvalitet arbeidet gir disse. Her snakker vi om de aller svakeste i samfunnet, og det er disse som står i fare for å bli rammet. Vi står overfor en stor satsing innenfor psykiatrien som også vil bety at vi trenger mange flere arbeidsplasser for yrkesvalghemmede. Og jeg har lyst til å spørre statsråden: Kan vi forvente at Regjeringen kommer til Stortinget med en opptrappingsplan for å sikre flere yrkesvalghemmede arbeid?




