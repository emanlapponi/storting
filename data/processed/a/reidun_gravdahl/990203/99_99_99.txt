 Jeg vil gjerne få stille et spørsmål
til kommunal- og regionalministeren: 

«Vestre Toten kommune har blitt kjent
med at grensetvisten mellom Vestre og Østre Toten kommune skal avgjøres
ved kongelig resolusjon førstkommende eller neste fredag.
Saken gjelder et areal på 12,2 kvadratkilometer, og omfatter
om lag 550 innbyggere.

Hvorfor har saken plutselig slikt hastverk
at den skal avgjøres i statsråd uten forutgående
lokal informasjon og prosess?»

  Jeg takker for svaret, og er glad for at statsråden
sier at en vil bruke mer tid, og at saken vil bli lagt fram for
Stortinget.

Jeg er imidlertid ikke enig i at saken er ferdigbehandlet.
 I brev fra Fylkesmannen i Oppland datert den 18. november 1998
påpeker fylkesmannen flere uavklarte sider som en ikke
har hatt kapasitet til å undersøke, så som kartlegging, økonomiske
konsekvenser for kommunene o.l.  Jeg håper at det legges
opp til fra departementets side at slike undersøkelser
blir gjort før saken blir lagt fram for Stortinget.

  Når en kommune skal gjennomføre
kommunale planer, reguleringsendringer o.l., er kommunen pålagt å ha åpne
møter og å legge forslagene ut til offentlig ettersyn.
 Hvorfor blir ikke det gjort i slike saker som denne?  Det er et
spørsmål som i hvert fall befolkningen i det aktuelle
området reiser.

Når det gjelder valget, er det folk
her som har tenkt å stille seg til disposisjon for kommunestyret
 i den kommunen de bor i i dag og føler tilhørighet
til.  De mener det er helt uaktuelt for dem å stille seg
til disposisjon i den kommunen som de blir overflyttet til ved en
grenseendring slik som det er foreslått fra departementet
i dag.

