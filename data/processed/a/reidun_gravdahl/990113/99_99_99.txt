  Jeg har et spørsmål til
sosialministeren:

«Personer som kommer til Norge som
flyktninger, eller som får slik status, får fulle
rettigheter til trygd og pensjon, mens de som er her på humanitært
grunnlag eller kommer for familiegjenforening, ikke har det. Dette skaper
en vanskelig situasjon for en del kommuner som får tilflyttet
mennesker som er avhengig av sosialhjelp.

Hvorfor er det slik, og hva vil statsråden
gjøre for å bedre denne situasjonen?»

  Jeg takker for svaret.  Jeg er glad for at
sosialministeren vil ta med også disse viktige spørsmålene
når meldingen kommer til våren.  

Det er jo slik at de fleste får oppholdstillatelse
uten at det er familiegjenforening.  Ca. 90 pst. får
oppholdstillatelse på humanitært grunnlag, og
mange av disse får også etter hvert norsk statsborgerskap.
 Men de har altså ikke vært her lenge nok til å opparbeide
seg trygderettigheter, eller de er såpass tilårskomne
at de ikke har den muligheten, og får den heller ikke.
 Dette gjør at de blir sosialklienter.  Det er en lei situasjon
for den enkelte å komme i, i tillegg til at det er en vanskelig
situasjon for kommunen.

Jeg vil spørre sosialministeren om
hun vil ta med den problemstillingen og komme med forslag for å få gjort noe
med dette, slik at vi kan få en mer varig løsning
for disse personene, som kanskje blir her resten av livet.

