 Eg vil få stille statsministeren følgjande
spørsmål:

«Verdikommisjonen har ved brev av
8. mars 1999 stilt Førde kommune ved ordføraren
ei rekkje spørsmål om ei konkret reguleringssak. 

Meiner statsministeren at Verdikommisjonen
sitt mandat gjev kommisjonen rett til å gå inn
i enkeltsaker i forvaltninga, i dette tilfellet den kommunale forvaltninga?»

  Eg takkar statsministeren for svaret, som
på mange måtar var avklarande i forhold til om Verdikommisjonen
skal gå inn i enkeltsaker.  Eg vil gjerne få lov å gje
uttrykk for at det at brevet vart sendt, er ein ting, men innhaldet
i brevet er noko heilt anna.  Dersom det skal vere slik at Verdikommisjonen
skal gå inn i forvaltninga så detaljert som i
dette tilfellet, vil Verdikommisjonen få eit formidabelt
arbeid.  Så det er all grunn til å seie seg glad
for at leiaren i Verdikommisjonen har sagt at dette ikkje er ei
oppgåve for Verdikommisjonen.  Men når slike brev
likevel blir sende, må det jo byggje på at det
mandatet som Verdikommisjonen har fått, ikkje er klårt
nok, all den tid sekretariatsleiaren har sendt dette brevet.

   Eg vil igjen takke statsministeren for svaret.

Eg trur denne runden i Stortinget vil gjere
den jobben som Verdikommisjonen skal gjere, noko enklare, nemleg å konsentrere
seg om dei grunnleggjande haldningane og verdinormene vi har i samfunnet,
som vi alle saman er samde om bør styrkjast.  Så kan
ein ha tvil eller tru om i kva grad ein gjennom ein prosess kan
nå det målet som i alle fall eg for min del meiner
må vere med Verdikommisjonen, og då bør
ein halde seg langt unna enkeltsaker i forvaltninga og konsentrere
seg om hovudoppgåvene.

