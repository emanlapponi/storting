  Jeg vil få stille følgende spørsmål
til kirke-, utdannings- og forskningsministeren:

«Evalueringsrapporten om Kongsvinger – Kristiansundmodellen
som Kirke-, utdannings- og forskningsdepartementet bestilte fra
Norsk institutt for studier av forskning og utdanning
(NIFU), bekreftet at modellen har vært særdeles
vellykket for Kongsvingers vedkommende. NIFU-rapporten foreslår
en såkalt kontraktsmodell for finansiering av desentraliserte
studietilbud.

Vil statsråden utprøve kontraktsmodellen
i Kongsvinger?»

  Jeg takker statsråden for svaret,
og er enig i statsrådens utsagn om at de desentraliserte
studiene i Kongsvinger og Kristiansund har vært vellykkede.
For Hedmark og spesielt Glåmdalsdistriktet, som har ligget
i utdanningsskyggen i lengre tid, har dette høyskoletilbudet
vært av meget stor betydning. Høsten 1998 fikk
Kongsvinger anledning til å drive desentralisert sykepleier-
og IT-utdanning. Jeg vil nytte dette høvet til å takke
statsråden for hans sterke bidrag til å få realisert
disse studietilbudene. Jeg er imponert over høyskolestiftelsen
i Kongsvinger, som har samlet inn penger fra mange bidragsytere
til administrative stillinger, til inventar og utstyr. Stiftelsen
sliter med økonomien inneværende år.
Det er derfor viktig at det ikke tar for lang tid før statsråden
tar endelig stilling til framtidig organisering, finansiering mv.

Vil statsrådens avgjørelse
foreligge i god tid før studieåret 2000-2001,
og kan statsråden bidra til at høyskolestiftelsen
sikres driftskapital inntil avgjørelsen foreligger?

