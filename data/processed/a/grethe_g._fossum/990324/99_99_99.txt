 Jeg vil få lov å stille barne- og
familieministeren følgende spørsmål:

«Det synes som om foreldrebetaling
i barnehagene har økt langt over prisstigningen. I budsjettbehandlingen ble
det understreket at foreldrebetalingen ikke skulle overskride prisstigningen. 

Hva har statsråden tenkt å gjøre
for at foreldrebetalingen i barnehagene ikke skal øke ytterligere?»

  Jeg takker statsråden for svaret,
som viser at vi deler denne bekymringen for barnehagene og for foreldrebetalingen.

Statistisk sentralbyrå viser at barnehagesatsene
faktisk steg med 4,4 pst. fra høsten 1998 til
januar 1999, og i de private barnehagene steg den med 7 pst.
 Det er klart at dette er et alvorlig problem for foreldrene, som
skal betale hver eneste måned.  

Jeg har et spørsmål til statsråden
i forbindelse med det svaret jeg fikk: Hvilke virkemidler tenker
staten seg å bruke her?  Vi savner alle barnehagemeldingen,
for hvis barnehagemeldingen hadde kommet nå, hadde det
betydd at det rett og slett kunne fått konsekvenser for
budsjettet for 1999.  Dessuten ville det betydd mye for de foreldrene
som faktisk hver eneste måned er nødt til å betale
et foreldrebidrag til barnehagene som har økt mer enn den
prisutviklingen vi har.  

