 Jeg vil få lov å stille landbruksministeren
følgende spørsmål:

«I et brev av 11. januar 1999 til
Miljøverndepartementet foreslår Direktoratet for
naturforvaltning at kommuner i Hedmark øst for Glomma skal
redusere sitt omfang av sauehold eller endre driftsformen for sauehold for å skape
et kjerneområde for ulv.

Vil statsråden støtte en
eventuell nedleggelse av saueholdet i dette området for
at ulv, jerv, bjørn og gaupe skal overta utmarksområdene
fra bøndene?»

  Jeg takker landbruksministeren for svaret.
Jeg må få lov å legge til at jeg føler
meg dypt skuffet over at vi har en landbruksminister som til de
grader ikke forsvarer det som rovviltmeldingen har lagt opp til,
nemlig at vi i disse områdene skal ha et aktivt jordbruk
med muligheter til å utnytte beiteressursene, samtidig
som vi skal ha en rovviltforvaltning som det er mulig å utøve
sammen med rein- og sauedrift. Det landbruksministeren sier i svaret
sitt, er at man er nødt til å finne områder
som gjør at vi har mulighet for å ha ulv akkurat
der. Det betyr at vi har en landbruksminister som har kjøpt
naturforvaltningens prinsipper, og som ikke kjemper for at bøndene
skal ha mulighet til det som er skrevet inn i rovviltmeldingen.

Hva vil landbruksministeren gjøre
for at sauebøndene skal få muligheten til å bruke
utmarksbeitet?

  Jeg tror at statsråden nå prøver å lure
seg unna det nye innenfor rovviltforvaltningen. Det Stortinget har
bestemt, er at ulven skal ha et bestemt vern over hele landet. Det
som er nytt i brevet fra Direktoratet for naturforvaltning, er at
nå skal ulven ha ett område med et helt spesielt
vern, og utenfor det området skal den ikke vernes lenger.
Landbruksministeren skal nå plukke ut det området
hvor det er minst skader, og det blir en stor oppgave for landbruksministeren.
Det eneste området jeg kan se utpeker seg i den retning,
er Nordmarka – men da kommer det andre problemer inn i
bildet, så mitt spørsmål til landbruksministeren
er: Hvor har sauebøndene en forkjemper for sine rettigheter
til beiteområder når de ikke har det i landbruksministeren?

