  Jeg vil få stille barne- og familieministeren
følgende spørsmål:

«Det har blitt hevdet at antall nye
barnehageplasser i 1998 er det laveste på mange år.

Hva skyldes denne mangel på interesse
for bygging av nye barnehager, og hva har Regjeringen gjort for
at det blir flere barnehageplasser?»

  Jeg takker statsråden for svaret
og for korrigeringen av spørsmålsstillingen, men
jeg tror det er viktigere å skille mellom det som er skrevet, og
det som er intensjonen bak spørsmålet. 

Jeg er enig i at det er forunderlig at de kommunene som
trenger å bygge ut barnehagetilbudet, ikke er mer aktive.
Men det som forundrer meg enda mer, er at Regjeringen sitter og
ser på at kommunene ikke er aktive, uten å gjøre
noe. Da må statsråden ha meg unnskyldt at jeg trekker
den slutningen at den er lite interessert i å inspirere
kommunene til å gjøre noe. Det er faktisk slik
at statsråden sa i sitt svar til meg nå at hun
hadde fått signaler fra en del foreldre som etter innføringen
av kontantstøtten, ønsket en kombinasjon, men
at de ikke fikk lov til det av barnehagene. Men det er ingen forståelse
for at foreldre uten kontantstøtte ønsker denne
fleksibiliteten. Det viser meg veldig nøye hva som er Regjeringens
motiver. 

Spørsmålet mitt er: Hvordan
kan Regjeringen rolig sitte og se på at kommunene ikke
bygger barnehager til tross for at det er behov for det?

  Jeg vil få stille følgende spørsmål
til barne- og familieministeren:

«Statsråden har sagt at de
i aldersgruppen over 3 år har full barnehagedekning.

Hvor mange barn under 3 år står
på venteliste for å få plass i barnehage,
og hvordan har statsråden tenkt å få disse
familienes barnehagebehov dekket innen år 2000?»

  Det kunne være interessant å gjøre
dette til en debatt om hva full behovsdekning er. Det skal jeg ikke
gi meg inn på, men jeg regner med at når Regjeringen
har sagt at de vil ha full behovsdekning i år 2000, vet
de hva som skal til.

Det man ikke bruker her, er en venteliste,
for der er det mange usikkerhetsmomenter. Men det man vet, er at det
mangler et par tusen plasser i forhold til de barna som er over
tre år. Da forundrer det meg at man ikke vet hvor mange
plasser det mangler for dem under tre år. Det har jeg nemlig
ikke fått svar på.

Høstens budsjett blir utrolig spennende,
for da foregår evalueringen, og det er det siste budsjettet
før man skal bestemme hva full barnehagedekning er. I hvert fall
må statsråden komme med svaret da, og vi gleder oss
til å se om hun da svarer på spørsmålet
om hvordan statsråden har tenkt å få disse
barnefamilienes barnehagebehov dekket.

