 Jeg tillater meg å stille følgende

spørsmål til helseministeren:

«Helsepersonell er en knapphetsfaktor

i norsk helsevesen, noe som også gjelder apotekbransjen

med mangel på farmasøyter. Mesna apotek på Lillehammer ønsker å gjennomføre

ei forsøksordning der farmasøytene fortsatt som

nå skal kontrollere resepten fra legen, men der resten

av ekspedisjonen kan foretas av apotekteknikerne.

Vil statsråden medvirke til at det

kan igangsettes slike forsøksordninger, og når

vil ovennevnte apotek få svar på sin søknad?»

  Stadig økende oppgaver i helsevesenet

gjør at jeg mener at vi kontinuerlig må ha søkelyset

rettet mot om vi utnytter vårt helsepersonell mest mulig

fornuftig både i forhold til kunnskaper og ressursbruk

i virksomhetene. Det gjelder også personell i apotekene.

I dag er iallfall farmasøytene en knapphetsfaktor, og disse

utfører i dag arbeid som kunne ha vært gjort av

andre, med annen kompetanse. Jeg mener at vi, som i Danmark, burde

kunne ha gitt apotekteknikerne muligheten til å foreta

den tekniske kontroll/ekspedisjon, mens farmasøytene

da kunne vie seg til faglig tyngre oppgaver. Forskrifter er jo menneskeskapt,

og vil det ikke være klokt allikevel å se på forskriftene

og sette i gang en forsøksordning, slik jeg indikerer i

det spørsmålet jeg har reist til helseministeren?

  Jeg er skuffet over at vi ikke kan komme videre

på dette spørsmålet. Kvaliteten på apotektjenestene

kan vi ikke rokke ved. Å gi apotekteknikerne større ansvar

har jo ikke, ut fra det som har vist seg i Danmark, ført

til flere feil i ekspederingen, så vidt jeg er kjent med

ut fra det materialet jeg har sett. Dette skulle tyde på at

vi ikke ville være på noen tvilsom faglig vei

om en utvidet grunnlaget. Jeg har lyst til å be helseministeren

vurdere følgende: I legemiddelpolitikken, som vi stort

sett er enige om, har en lagt økende vekt på bl.a.

bruken av parallellimporterte preparater, og en skulle tro at det

stiller større krav til farmasøytisk kunnskap.

Dermed blir indirekte spørsmålet: Er det ikke

slik at frigjøring av farmasøyter vil være

gunstig for å kunne støtte opp under den politikken

som vi faktisk er noenlunde enige om?

