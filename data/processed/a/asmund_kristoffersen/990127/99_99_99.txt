  Jeg vil få stille nærings- og
handelsministeren følgende spørsmål:

«Det er en betydelig nedgang i ordretilgangen
for verksteder og servicebedrifter innenfor oljerelatert industri,
både hva angår nykontrahering og vedlikeholdskontrakter.
Noe av årsaken knytter seg trolig til utsetting av planlagte
utbygginger på norsk sokkel og lave oljepriser, men en
vesentlig grunn synes å være dårligere
rammebetingelser for norske bedrifter enn i våre konkurrerende land.

Vil statsråden foreslå tiltak
som bedrer rammebetingelsene for næringen?»

  Jeg takker for svaret. 

Det er med stigende bekymring jeg ser at ordretilgangen
i verftsindustrien går sterkt nedover og ligger under verkstedenes
kapasitet, og at permitteringer ser ut til å måtte
komme. Når det svikter på skipsverftssiden, smitter
det også lett over på den landbaserte offshoreindustrien.
Eksempler fra mitt hjemmeområde, Kristiansund-området,
viser at det er en tendens til dette.

Jeg er også gjort kjent med at oljeselskapene
revurderer sine vedlikeholdskontrakter og utsetter sine vedlikeholdssykluser.
Jeg vil derfor spørre nærings- og handelsministeren
om han allerede nå kan signalisere noen konkrete tiltak – utover
dem han antydet i sitt hovedsvar – som måtte være
aktuelle i veldig nær framtid.

