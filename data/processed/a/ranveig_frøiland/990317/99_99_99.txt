  Eg skal få stilla følgjande spørsmål
til finansministeren: 

«Etter forslag fra Arbeiderpartiet
vedtok Stortinget våren 1998 å be Regjeringen
snarest sette i gang en egen utredning med tanke på å endre
krysseierbestemmelsene for finansinstitusjoner. Med det nært
forestående nedslaget i Kreditkassen haster det å endre
de strenge fradragsbestemmelsene. På denne måten
kan det bli lettere å beholde nasjonalt eierskap over de
store bankene. Regjeringen har ikke fulgt opp Stortingets vedtak
fra i fjor vår. 

Vil Regjeringen snarest rydde opp i denne saken?»

  Eg skal få takka finansministeren
for svaret.

Dette har gått tregt, eg må seia
det. Etter to rundar i Stortinget hadde eg venta at finansministeren
 kunne ha kome litt lenger i si vurdering – han må dragast
litt i den retninga Stortinget meiner er korrekt.

No har finansministeren sjølv peika
på at Kredittilsynet er meir positivt, og Noregs Bank er
positiv. Då er det altså slik at dei store instansane
i finansnæringa, både på tilsynssida
og på operatørsida, ønskjer ei vesentleg
oppmjuking av reglane. Når det gjeld dagens situasjon,
er det klart at livselskap, som andre investorar, jamleg gjer endringar
i samansetjinga av sin portefølje. Det kan skuldast ulike
forhold som risikostruktur og internasjonale utviklingstrekk.
Men det bør ikkje vera slik at mellombelse og situasjonsavhengige
endringar i livselskapa sin portefølje skal vera overordna
det politiske målet: å leggja til rette for større
norske eigarinteresser når det gjeld investorar i finansinstitusjonane.
Derfor må det skje endringar i regelverket.

  Eg takkar igjen.

Finansministeren veit at det er eit fleirtal
her i salen som vil mjuka opp reglane, og det er berre slike formelle ting
som at Arbeidarpartiet ikkje ønskjer å instruera Regjeringa
gjennom  eit Dokument nr. 8-forslag, som gjer at det ikkje har vorte
vedteke endringar i desse. Vi har hatt eit ønske frå Arbeidarpartiet
si side om at Regjeringa skal få gjera det arbeidet som
er nødvendig, og så koma tilbake til Stortinget
med det. Stortinget sa faktisk at dette burde koma tidleg på nyåret.
Det skal gjerast eit grundig arbeid, men om ein har ei positiv innstilling
og ønskjer endringar, kan ein gjera det litt fortare. Eg
er sjølvsagt litt usikker på om det er greitt
at dette kjem i revidert nasjonalbudsjett, men ok, eg skal akseptera
det – då under føresetnad av at reglane
vert endra. 

Eg har respekt for at finansministeren vil
venta på Kredittilsynet sitt møte og vedtak, men
om han viser ei positiv haldning til dette – det gjer òg
Kredtittilsynet – skulle dette gå greitt. Og det
må ikkje vera situasjonen akkurat no som skal vera avgjerande,
det er dei langsiktige måla som er viktige.

