 Eg tillèt meg å stille følgjande
spørsmål til samferdselsministeren:

«I samband med fylkesårsmøtet
til Sogn og Fjordane Venstre uttalte statsråden at det
må ei radikal nytenking til for å sikre rasutsette
strekningar i landet. Undersøkingar syner at Sogn og Fjordane
fylke har flest farlege og rasutsette vegar. På måndag
14. februar 1999 var det ras på mange vegar i fylket, og
det mest alvorlege på Rv 55 i Fatla mellom Leikanger og
Sogndal.

Kva legg statsråden i si eiga uttale,
og vil han peike ut Sogn og Fjordane fylke til eit såkalla «symbolfylke»?»

   Eg takkar for svaret.  Det var ikkje så mykje
radikal nytenking i det, etter det eg oppfatta, men det er jo ikkje
det same å svare i stortingssalen som å vere på fylkesårsmøte.

Eg har merka meg at det vart sagt at ein kunne
tenkje seg at det vart tatt ein prosent av kommunebudsjetta.  Men
no viser statsråden til at det ikkje vert noka høgare ramme,
og at det vert dei lokale styresmaktene som må tenkje radikalt.
 Og når ein då høyrer at det må til 1,4 milliardar kr
for at Sogn og Fjordane skal klare å sikre vegane
sine, trur eg at dei vil få problem når dei skal
prioritere på kommunebudsjetta.  Då trur eg ikkje
at det vert mykje radikal tenking, slik forventingane var etter
statsrådens besøk på Sogn og Fjordane
Venstre sitt årsmøte.

