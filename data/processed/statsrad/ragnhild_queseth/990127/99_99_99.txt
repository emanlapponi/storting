  Jeg deler representanten Karin Andersens bekymring
over de problemer en del barn og unge, og da spesielt barn og unge med
innvandrerbakgrunn, møter i det norske samfunn i dag.

Samtidig har jeg tillit til at lokalpolitikerne
driver en ansvarlig kommunepolitikk, og at de ønsker å ta
vare på samtlige innbyggeres ve og vel. Mitt inntrykk er
at kommunene er dyktig ledet både politisk og administrativt. Den
statlige detaljstyringa i form av øremerking og regelverk
må reduseres for at kommuner og fylkeskommuner skal ta
ansvar for å finne lokale løsninger som gir best
mulig velferd til innbyggerne. Ved behandlinga av St.meld. nr. 23
for 1992-93, Om forholdet mellom staten og kommunane, ble det i
Stortinget gitt uttrykk for at prinsippet om rammestyring av kommunesektoren
var viktig for å sikre et godt fungerende folkestyre lokalt.

I min redegjørelse for Stortinget
om lokaldemokratiet den 19. mars i fjor påpekte jeg at
det er behov for et levende lokalt folkestyre og for økt
interesse og engasjement i lokalpolitikken. Regjeringa mener at
større reell makt til folkevalgte organer, ikke minst i
kommuner og fylkeskommuner, er en forutsetning for at folk skal
finne det meningsfylt å engasjere seg i politisk arbeid
og ta ansvar for samfunnsutviklinga. Mange kommuner er opptatt av
hvordan de kan hente inn synspunkter og engasjere innbyggerne i
utforminga av de lokale beslutningene. Flere kommuner har f.eks.
innført systematisk medvirkning fra barn og ungdom ved
opprettelse av barne- og ungdomsråd og kommunemøter
for barn og unge. Dette viser at kommunene ønsker at barn
og unge skal trives og engasjere seg i lokalmiljøet. Jeg
går ut fra at dette også gjelder barn og unge
med utenlandsk bakgrunn.

Staten har iverksatt flere tiltak for å legge
til rette for en bedre integrering av barn og unge med innvandrerbakgrunn.
Jeg håper at kommunene gjør det samme, men lokale
myndigheter må sjøl stå ansvarlig for
konsekvensene av sine valg og økonomiske prioriteringer.

  Det spørsmålet representanten
Karin Andersen stilte, går faktisk også på det
lokale sjølstyre, og jeg har sett det som en av mine hovedoppgaver å prøve å få til
størst mulig lokalt sjølstyre og legge til rette
for det. Derfor dreier dette seg også om hvor stor detaljstyring
vi skal ha fra storting og regjering overfor kommunene.

Når det gjelder det representanten
Andersen nevner om hvor viktig det er med barnehage og skole, er
jeg enig i det. Jeg vil minne om at Regjeringa allerede i juni i fjor
la fram en handlingsplan mot rasisme og diskriminering, hvor bl.a.
tiltak som Kirke-, utdannings- og forskningsdepartementet
nå følger opp overfor skoleverket, er et av satsingsområdene.
En del andre ting som går på justisministerens
område, var også detaljert beskrevet i den handlingsplanen,
så fra statens side har vi lagt til rette for dette. 

Når det gjelder budsjettet for år
2000, går jeg ut fra at alle forstår at det kan
jeg ikke forskuttere nå.

