  Arbeidsmiljøloven § 55 A
annet ledd gir et generelt forbud mot etnisk diskriminering ved
ansettelse av arbeidstakere, med mindre det kan anses å være
saklig begrunnet. Det må foretas en konkret vurdering i
forbindelse med den enkelte ansettelse. I forarbeidene framgår
det at det kreves svært mye før en forskjellsbehandling
skal anses saklig begrunnet. Det framgår videre at tilfeller
av forskjellsbehandling som kan tenkes å være
i samsvar med saklighetskriteriet, er såkalt positiv diskriminering,
f.eks. ansettelse av en person som tilhører en fra før
underrepresentert etnisk gruppe. Dette betyr at selv om det ikke
er gitt regler om positiv forskjellsbehandling, vil det ved konkrete
ansettelser være rom for å ta visse slike hensyn i
forhold til saklighetskravet. 

Svaret på spørsmålet
fra representanten Torbjørn Andersen er således
at flerkulturell ungdom kan bli foretrukket foran annen ungdom ved
opptak av lærlinger i Telenor AS dersom dette kan anses
saklig begrunnet etter en helhetsvurdering i det enkelte tilfellet.

  Etter de vurderinger som er gjort i vår
avdeling, er Telenors annonse ikke ukorrekt utformet. Som jeg sa,
har Telenor full mulighet til etter en samlet vurdering
i de enkelte konkrete ansettelser å foretrekke en med fremmedkulturell
bakgrunn hvis de ellers mener at det er riktig å gjøre.

Jeg vil få minne om at når
det gjelder statens rolle som arbeidsgiver, viser det seg at blant
de statlige ansatte er folk med flerkulturell bakgrunn langt underrepresentert.
 Det er Regjeringens mål å føre en ansettelespolitikk
som gjør at folk med fremmedkulturell bakgrunn skal ha
de samme muligheter og rettigheter til å bli ansatt i statlig
sektor på alle nivåer. Det er også viktig
for meg, som har ansvar for integrering, at folk får jobb
og kan klare seg selv. 





                

  Regjeringen forutsetter at vedtatte omstillingsprosesser
innenfor den statlige forvaltningen skal effektueres. Regjeringen
er imidlertid bekymret for utviklingen ved at statlige arbeidsplasser
legges ned i distriktene og sentraliseres til de største
pressområdene. Regjeringen vil derfor følge nøye
med i de pågående strukturendringene innenfor statlige
etater som lignings- og trygdekontorene, politiet og domstolsapparatet.
Innenfor alle disse områdene vil det foreligge rapporter
og innstillinger om strukturendringer i løpet av våren
1999. Hver for seg kan eventuelle strukturendringer innenfor disse
etatene være godt begrunnet, men Regjeringen ønsker
så langt det er mulig å unngå at det
er de samme lokalsamfunn som blir rammet når flere statlige
etater rasjonaliserer samtidig.

Det har lenge eksistert retningslinjer med
krav om at «det ved alle nyetableringer, omorganiseringer
og rasjonaliseringer av statens virksomhet skal foretas en bred vurdering,
hvor hensynet til den regionale fordeling av arbeidsplasser skal
tillegges vesentlig vekt». Det er nettopp dette vi nå ønsker å gjøre
ved å se på de pågående prosessene
i sammenheng, slik at vi ikke får en utilsiktet og uakseptabel
sentralisering som setter vår målsetting om et
variert og desentralisert bosettingsmønster i fare.

Det at befolkningen i distriktene både
opplever at statlige arbeidsplasser forsvinner, og at de får
en dårligere tilgang til offentlige tjenester, tolker jeg
dit hen at de eksisterende retningslinjene ikke har vært
gode nok. Jeg arbeider derfor med å revidere disse så raskt
som mulig, og forhåpentligvis vil dette arbeidet være
klart slik at jeg kan legge det fram i den distriktspolitiske redegjørelsen for
Stortinget den 20. april. Jeg vil da også komme nærmere
tilbake til hva Regjeringen vil gjøre for å sikre
en god regional fordeling av de statlige arbeidsplassene samt sikre
at befolkningen i distriktene har god tilgang til offentlige tjenester.
Jeg har derfor som ambisjon at staten skal få en helhetlig
lokaliseringspolitikk for sin virksomhet. 

  For det første: Det svaret jeg har
gitt, er nøyaktig det samme som det min statssekretær
har uttalt, jeg viser bl.a. til de innlegg han har hatt i avisene – bare
så det er slått fast.

Så til det med samlokalisering, eller
servicekontor, som vi også velger å kalle det.
Dette arbeider Regjeringen aktivt med. Koordineringen av det ligger
hos min kollega i Administrasjonsdepartementet, som etter mitt skjønn
har ført en veldig aktiv linje på det området.
Vi er alle, tror jeg, enige om at brukernes hensyn skal veie tungt,
men det utelukker ikke at Regjeringen må føre
en samlet politikk når det gjelder statlige arbeidsplasser,
og sikre at vi også har statlige arbeidsplasser i distriktene. Det
er derfor ingen motsetning mellom det arbeidet som skjer i Administrasjonsdepartementet,
og det arbeidet vi driver med i Kommunaldepartementet.

  Innledningsvis vil jeg understreke at det
ikke er slik at flertallet av de enslige mindreårige asylsøkere
som kommer til Norge, har vært barnesoldater. Mange kommer
fra krigsrammede land, og mange har hatt vonde opplevelser. Det
som gjør dem spesielt sårbare, er imidlertid at
de kommer til Norge uten foreldre eller andre med foreldreansvar.
De som i tillegg kommer uten følgepersoner, som eldre søsken
eller andre slektninger, er særlig utsatt. 

De barna som kommer helt alene, plasseres i
asylmottak i plasser som er øremerket for disse. Det er
særskilte krav knyttet til disse plassene. I tillegg starter
man prosessen med å få dem bosatt i en kommune
umiddelbart etter at de har kommet. Målsettingen er at
de skal være bosatt innen tre måneder etter at
de eventuelt har fått innvilget oppholdstillatelse. Det
utarbeides også en individuell plan for hvert barn, som
påbegynnes i mottaket og deretter overføres til
bosettingskommunen.

Det er ingen tvil om at rask bosetting i en
kommune er en bedre løsning for disse barna enn et lengre
opphold i mottak. Av den grunn kan de, etter en individuell vurdering,
bosettes i en kommune 

før

 de eventuelt
har fått innvilget oppholdstillatelse. Et flertall av de
enslige mindreårige omfattes av denne ordningen, og flere
kommuner har etter hvert gjort avtaler om å ta imot enslige
mindreårige. Dessverre har det vært vanskelig å få nok
plasser i kommunene. Samtidig er antallet enslige mindreårige som
kommer til Norge, nær fordoblet det siste året.
Mange enslige mindreårige får derfor et lengre
opphold i mottak enn det som er ønskelig.

Denne situasjonen har gjort det nødvendig å foreta
en vurdering av tilbudet for enslige mindreårige i mottak. Kommunal-
og regionaldepartementet arbeider derfor med dette i samarbeid med
de øvrige departementer.

Når det er sagt, vil jeg gjerne understreke
at for disse barna er rask bosetting i en kommune å foretrekke
framfor et lengre opphold i et asylmottak. Jeg vurderer derfor arbeidet
med å få avtaler med kommunene om bosetting av
enslige mindreårige som svært viktig. 

  For det første er jeg enig med representanten
i at det også er mange voksne, foreldre, som har mange
vonde og vanskelige opplevelser bak seg som gjør at også de
trenger spesiell oppfølging, og det blir forsøkt
gjort. 

Så til det med opprettelse av asylmottak.
Det er UDI som har ansvaret for å opprette asylmottak i
den – en kan si – størrelsesorden som
vi trenger til enhver tid. Det er vanskelig å gjøre
dette på en slik måte at vi samtidig tar høyde
for at det er store variasjoner fra år til år
når det gjelder behovet for asylmottak. Men UDI prøver
så langt det er mulig, og etter pålegg fra vårt
departement, å kontakte kommunene i god tid før
det opprettes et asylmottak.

Når det gjelder den nettverksløsningen
som SV har foreslått, må vi se nærmere
på det, uten at jeg kan si over bordet nå hvordan
det eventuelt kan følges opp.





                

