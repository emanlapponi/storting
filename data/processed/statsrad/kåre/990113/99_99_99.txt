 Jeg håper jeg skal greie det svaret
jeg har, innenfor tilmålt tid – jeg må kanskje
overskride litt, men skal prøve å greie det.

Eiendommen Løyte som Gunstein Gjetmundsen
overtok, er en liten landbrukseiendom med bl.a. 26 dekar dyrket
jord og noe skogsareal.  Eiendommen har ikke vært drevet
som eget bruk de senere år.  Det er opplyst at våningshuset
skal leies bort inntil konsesjonssøkeren fyller 18 år.
 Den dyrkede jorden skal leies bort ut året 2007, og skogen
skal drives av søkerens familie.  

Jordsøker har behov for tilleggsjord
for at han skal få en trygg arbeidsplass i framtiden. 
Jordsøker driver melkeproduksjon.  Han leier
en god del jord, bl.a. jorden på konsesjonseiendommen på tiårig
leieavtale fra 1991.  Kommunen og fylkeslandbruksstyret støttet
konsesjonssøknaden fra Gunstein Gjetmundsen.  

Forkjøpssaker byr på mange
vanskelige avveininger. Forkjøpsretten kan bare nyttes
dersom det ikke er tvil om at forkjøp vil gi en bedre løsning
enn resultatet av den avtalen som det er aktuelt å gripe
inn i. Hva som er en bedre løsning, må vurderes
ut fra jordlovens og konsesjonslovens formålsbestemmelser.
Ved avgjørelsen av saken i departementet ble det sett hen
til at konsesjonseiendommen har et svakt arealgrunnlag
og en driftsbygning som ikke er tidsmessig. Eiendommen vil derfor
bare kunne drives som deltidsbruk, og det vil kreves investeringer
for å drive eiendommen som eget bruk. Departementet la
ved avgjørelsen videre vekt på at jordsøker
har et begrenset jordbruksareal, og at etablert drift er basert på en
god del leiejord. Arronderingsmessig ligger konsesjonseiendommen
godt til rette som tilleggsjord til jordsøkers
eiendom. Konsesjonssøkeren er svært ung, født
i 1986, og det må regnes med atskillig usikkerhet når
det gjelder framtidige ønsker om valg av både
bosted og yrke. Departementet har ved avgjørelsen av forkjøpsspørsmålet
pekt på muligheten for at konsesjonssøker kan
få overta bebyggelsen på eiendommen. 

I de ofte følelsesladede diskusjoner
om bruk av statens forkjøpsrett ses det ofte bort fra at
også jordsøkere har krav på å få sine
interesser vurdert innenfor de lover Stortinget har fastsatt. Departementet
må treffe sine avgjørelser med en begrunnelse
som kan forsvares ut fra både konsesjonssøkers
og jordsøkers interesser. Dette innebærer at også en
omgjøring til fordel for konsesjonssøker må ha
en konkret begrunnelse ut fra forvaltningslovens regler. I diskusjonen
rundt denne saken  er det imidlertid kommet fram at det her skal
foreligge spesielle forhold. Jeg konstaterer dessuten at det i dette
tilfellet ikke er mulig å benytte angrebestemmelen i loven.
Jeg finner det derfor riktig å se på saken på ny.

 For øvrig viser jeg til det jeg sa
i forbindelse med representanten Gabrielsens interpellasjon om forkjøpsretten, som
vi hadde i Stortinget i fjor vår, at lovregler på dette området
vil bli tatt opp til drøftelse i den meldingen om landbrukspolitikken
som jeg legger fram i løpet av 1999.

  Jeg vil gjenta at landbruksministeren naturligvis
har en annen tilnærming enn representanten Gabrielsen i
og med at Høyre også er mot denne loven. Landbruksministeren
må forholde seg til det lovverket som Stortinget har vedtatt – de
retningslinjer som er lagt fram for Stortinget, og som Stortinget
har sluttet seg til. Det er den konkrete tilnærmingen som landbruksministeren
må gjøre. Jeg vil foreta en vurdering sak for
sak, på samme måte som det har vært gjort
tidligere, inntil Regjeringen eventuelt fremmer endringer og Stortinget
slutter seg til dem. Og det vil vi vurdere i løpet av dette året.

Så til respekt for eiendomsretten.
Lovverket har altså gitt hjemmel til å gripe inn
i forbindelse med eierskifte. Jeg vil bare tilføye at Aust-Agder
er det fylket i landet der langt bortimot halvparten av arealet
i dag drives av andre enn dem som eier det. Da blir det også et
spørsmål om på hvilken måte
vi i framtiden utvikler eiendomsforholdene i norsk landbruk. Men
jeg vil bekrefte at jeg vil se på denne saken på nytt
igjen ut fra de spesielle forhold som eventuelt måtte foreligge
her.

  Spørreren utfordrer ganske kraftig,
og jeg kunne ha brukt ganske kraftig ordbruk tilbake. Det skal jeg
unnlate å gjøre. 

Jeg står fast på, som jeg
har gitt uttrykk for, at jeg vil se på saken på nytt
igjen, men ikke innenfor den tilnærmingsmåten
som representanten Gabrielsen her gir uttrykk for når han
kritiserer lovverket generelt. Jeg vil foreta en juridisk tilnærming
innenfor de rammer som jeg finner mulighet for i det lovverket vi
skal forholde oss til. Polemikk om det ene eller det andre standpunktet er
det riktige, vil jeg ikke gå inn på her nå.
Det er ikke slik. Det er retningslinjer her som statsråden
må forholde seg til, og så får vi se
om det finnes formildende omstendigheter som gjør at statsråden
kan se på muligheten for å omgjøre sitt
vedtak. Det er det statsråden har sagt i sitt svar i spørretimen
i dag.





                

  Denne søknaden om fritak for boplikten
ble avgjort i 1994, etter odelslovens regler slik de lød
før lovendringen i 1995.

Sentrale momenter i den vurderingen som ble
foretatt, var eiendommens størrelse, avkastningsevne og
husforhold.  Det framgår uttrykkelig av loven at det skal
tas hensyn til dette, og at det skal tas særskilt hensyn
til søkerens tilknytning til eiendommen.  Avgjørelsen
er videre tatt på bakgrunn av de retningslinjer som gjelder
for slike saker. I henhold til de retningslinjer som da gjaldt, og
som tilsvarer någjeldende retningslinjer på dette punkt,
skulle søkerens livssituasjon veie tungt. Jeg nevner livssituasjonen
særskilt fordi ervervet har skjedd som følge av
at søkerens datter ble drept ved en bilulykke.

Jeg nevner også for ordens skyld at
søkeren ikke var landbruksdirektør i Fyresdal,
slik spørsmålet gav inntrykk av, men i Aust-Agder,
og at han stod som søker sammen med sin kone, som også var
arving etter datteren.

  Jeg må få lov til å si
at det at en sak som ble avgjort i 1994, blir gjenstand for spørretimespørsmål,
kanskje er noe uvanlig, spesielt også fordi det var en
annen politisk ledelse som hadde hånd om departementet
på det tidspunktet.

Jeg vil gjerne gi uttrykk for at alle søkere
blir behandlet ut fra det som er lovverkets intensjon. Også når
det gjelder det som går på boplikten, er det en
hel rekke unntak som blir gjort, og da etter konkrete vurderinger
av hver enkelt søknad.  

Jeg er klar over at det er enkelte i det politiske
miljøet som er imot boplikten.  Jeg vet ikke om dette er
en indikasjon på at spørreren mener at boplikten
her absolutt burde vært fulgt opp – da er også det
et politisk budskap. Det at det er uenighet om lovverket og det
da bringes inn på denne måten i forhold til et
konkret spørsmål om en enkelt sak, finner jeg
vanskelig å kommentere videre.  Men jeg har tillit til
at departementet har fulgt de lover og det regelverket de skal forholde
seg til i forbindelse med den typen saker vi her drøfter.

  Statsråden kan naturligvis ikke hindre
det som er dagsordenen i media – den vil andre sette. 
Men jeg vil gjerne bare kort få rette søkelyset mot
formen i spørsmålet, som gir en indikasjon om
at på grunn av at dette gjelder en tidligere landbruksdirektør, skulle
vedkommende eventuelt da ha fått en annen type behandling
enn andre i samfunnet, og at det skulle være grunnlaget
for Landbruksdepartementets beslutning.  Jeg vil sterkt ta avstand
fra at det er den typen vurderinger som ligger til grunn for beslutninger
som blir tatt i Landbruksdepartementet.





                

