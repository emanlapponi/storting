  Norge har et forbud mot import, bearbeiding
og frambud av kjøtt fra produksjonsdyr som er gitt hormoner
som vekstfremmere. EU og Norge har med andre ord sammenfallende
interesser i denne saken.

I panelsaken mellom USA og EU konkluderte WTOs tvisteløsningspanel
med at EUs regelverk ikke var basert på en tilfredsstillende
risikovurdering. Kjennelsen slo fast at dersom EU skal opprettholde
forbudet, må en tilfredsstillende risikovurdering gjennomføres
for å belegge faren for skade på menneskers liv
og helse. EU har iverksatt en rekke analyser og har frist på seg
fram til   13. mai 1999 til å legge fram dokumentasjon
på dette. 

Hva som vil skje dersom WTO finner at EUs dokumentasjon
ikke er tilfredsstillende, er det for tidlig å si noe om.
Partene drøfter ulike løsninger. Hvilke tiltak som
eventuelt skal settes i verk når kjennelsen foreligger, vil
være avhengig av kjennelsens konkrete innhold.

Regjeringen vil vurdere hele sakskomplekset
når tvisten mellom EU og USA er avklart. Ved fastsettelse
av eventuelle tiltak i Norge vil hensynet til forbrukeren bli vektlagt.

Uavhengig av denne saken arbeides det med et
felles EØS-regelverk om obligatorisk opprinnelsesmerking av storfekjøtt,
som planlegges gjort obligatorisk med virkning fra 1. januar 2000.
Denne merkingen vil gjøre forbrukeren i stand til å identifisere
hvor kjøttet stammer fra.

  I denne saken finner jeg ingen grunn til å ha
kritiske merknader til EU og EUs standpunkt. Det er sammenfallende
med den norske holdningen til den type matprodukter som vi snakker
om i dag. Det er ikke reist sak mot Norge, det er reist sak mot EU.
Norge har i dag et forbud, og det praktiserer vi naturligvis inntil
det kommer en avgjørelse fra WTO i denne sammenheng, ikke
EU, som Norge vil måtte forholde seg til på det
tidspunktet premissene for avslutningen av denne saken foreligger.
Så jeg synes ikke det i denne saken på noen som
helst måte er grunn til å kritisere Regjeringens
holdning eller handling i denne sammenheng, men det er gjort på en
korrekt måte.





                

  Ved lov av 13. juni 1975 nr. 46 om regulering
av ervervsmessig husdyrhold bestemte Stortinget at ingen uten tillatelse
fra departementet kan etablere eller drive anlegg for ervervsmessig
svine- og fjørfehold med større besetning enn
det som i forskrift er fastsatt som grense for konsesjonsfri drift,
jf. loven § 2. I forskrift om regulering av ervervsmessig
husdyrhold er det fastsatt grenser for hvilke anlegg med svine-
og fjørfeproduksjon som kan drives uten departementets
tillatelse.

Grensen for anlegg med slaktekyllingproduksjon
som kan drives uten departementets tillatelse, er anlegg med maksimal
plass til 13 000 slaktekyllinger, begrenset til en besetning
på inntil 80 000 innsatte slaktekyllinger pr. år.

Størrelsen på anlegg som
kan etableres uten tillatelse, er i utgangspunktet regulert ved
normtall fastsatt ut fra dyrevernhensyn. For slaktekylling er dette
kravet maksimum 23 innsatte kyllinger pr. m2 . Da et konsesjonsfritt anlegg
maksimalt kan ha plass til en besetning på 13 000 slaktekyllinger,
er den konsesjonsfrie anleggskapasitet 565 m2. Det er ingenting
i veien for å ha færre dyr pr. m2.

Ønsker man å ha en besetning på inntil
80 000 innsatte slaktekyllinger pr. år, samtidig
som man ønsker å ha færre dyr pr. m2,
kan man søke om konsesjon for utvidelse av anlegget utover
den konsesjonsfrie grensen på 565   m2.
Ved avgjørelsen av slike søknader kan det vektlegges
om utvidelsen fører til en bedring av dyremiljøet. Dette
viser at departementet også i konsesjonssammenheng legger
vekt på dyrevernhensyn.

Den tolkning som representanten Sandberg gir
uttrykk for, er riktig i den grad at bestemmelsene setter maksimalgrenser
for antall slaktekyllinger pr. m2 og produksjon pr. år.
Det er imidlertid ikke riktig å tolke dette som minimumsbestemmelser.

  For å gjøre det klart: Statsråden
har ikke gått inn  på om det her foregår
forskjellsbehandling, for det har statsråden ikke noen
grunn til å påstå eller ta stilling til.

Når det gjelder hvor store markedsandelene
måtte være i forskjellige deler av landet, vil
de naturligvis måtte variere. Men det er jo fri etablering
opp til en bestemt grense. Det er når man passerer grensen,
at man må forholde seg til det regelverket som er fastsatt.
Noen kan naturligvis hevde at dette er ineffektivt, at man må holde seg
innenfor disse grensene, men dette er en del av den samlede landbrukspolitikken,
der man skal ha en spredning av produksjonen for å kunne
være med på å styrke og opprettholde
bosettingen. 

Her er vi igjen tilbake til den gamle argumentasjonen, som
er like aktuell i dag, at landbrukspolitikken i Norge skal ivareta
flere hensyn: produksjon og effektivitet, men samtidig være
koblet opp mot det som har med bosetting i distriktene å gjøre.





                

 Det er individuelle forskjeller i alle konsesjonssaker,
også der det dreier seg om selskapers erverv av landbrukseiendommer.
Alle saker må avgjøres konkret. Jeg vil derfor
nødig uttrykke meg kategorisk.

Isolert sett har jeg selvfølgelig
ingen problemer med å forstå at AS-formen kan
oppleves som en hensiktsmessig eierform i forbindelse med næringsutvikling
knyttet til landbruket. Det økonomiske ansvar vil ved AS-formen kunne
begrenses, og videre kan det oppnås skattemessige fordeler.

Når jeg likevel mener at AS-formen
er en uheldig eierform i landbruket, er dette fordi eierformen på sikt
kan innebære at landbrukseiendommen gjennom selskapet blir
eid av noen som ikke har tilknytning til landbruket. Selskapsformen
medfører her at ingen eier vil ha plikt til å bosette
seg på eiendommen. Jeg kan vanskelig se at landbruksnæringen
er tjent med at landbrukseiendommer blir rene kapitalgjenstander
hvor eieren ikke er bosatt, og brukeren er uten eiertilknytning.

Det har så langt vært bred
politisk enighet om at vi skal ha en langsiktig, forsvarlig ressursutnyttelse
av landbruksarealene i Norge. Videre har det vært bred
enighet om viktigheten av å opprettholde bosettingen i
distriktene.

Selskapsformen vil ikke ivareta disse målene
når resultatet kan bli at eieren f.eks. er bosatt på en
annen kant av landet, og at brukeren bare er ansatt av selskapet.
Dette er et brudd på det en kanskje noe gammelmodig uttrykker
som ønsket om at vi i Norge skal ha en selveiende bondestand.
Jeg mener vi har erfaringsgrunnlag for å si at slektsbasert
eierform gir bedre sikkerhet for en langsiktig ressursutnyttelse.

Jeg er ellers uenig med representanten Nakkim
i at den aktuelle konsesjonsmeddelelsen ivaretar intensjonene i
odelsloven og konsesjonsloven.

