  Vilkårene knyttet til import av kjøtt

fra Botswana omfatter bl.a. krav om at det ikke skal forekomme restmengder

av antibiotika i kjøttet, og at kjøttet ikke skal

stamme fra dyr som har fått vekstfremmende stoffer. EU

stiller for øvrig samme vilkår.

Ved importkontroll er det ikke påvist

verken antibiotika eller vekstfremmende stoffer i kjøtt

fra Botswana. 

Botswana har i likhet med andre MUL-land som

er godkjent for eksport av kjøtt til EU og Norge, et overvåkingsprogram

for «reststoffer». Jeg er kjent med at antibiotikumet

kloramfenikol ble påvist i nyreprøver og hormonet

clenbuterol i urinprøver fra storfe, som ble undersøkt

i Botswana i 1995. Imidlertid lå analyseverdiene under

maksimalt akseptable konsentrasjoner som gjelder for slike prøver.

Jeg er ikke kjent med tilsvarende funn etter 1995.

Det er i ferskt storfekjøtt fra Botswana

i 1997 påvist salmonella i tre partier/forsendelser.

Samme antall påvisninger er gjort i 1998. Alle disse seks

partiene er i henhold til norsk regelverk tilbakevist.

GSP-ordningen bygger på målsettinger

og retningslinjer som industrilandene og utviklingslandene ble enige om

i UNCTAD i 1970. Hensikten er å stimulere til økt import

fra utviklingslandene, særlig fra de minst utviklede landene,

som kan gis særlig gunstige vilkår. Siktemålet

er å bidra til en bedring av utviklingslandenes muligheter

for økonomisk vekst og utvikling via økt markedsadgang. 

I forbindelse med overgangen til et tollbasert

importvern for landbruksvarer i 1995 reviderte Stortinget retningslinjene

i GSP-ordningen. I St.prp. nr. 67 for 1997-98 legger Regjeringen

opp til at dagens GSP-ordning med tollfri import av alle varer med

unntak av korn, mel og fôrstoffer fra de minst utviklede

landene skal føres videre i tråd med Stortingets

vedtak. 

Ut fra en samlet vurdering, hvor også markedssituasjonen

ble vektlagt, foreslo Regjeringen at sikkerhetsmekanismer skulle

utløses dersom importen fra MUL-land kom opp i 2 700

tonn utbeinet storfekjøtt pr. år for 1998 og 1999.

Dette taket ble ikke nådd i 1998. I innstilling fra næringskomiteen

om jordbruksoppgjøret sluttet flertallet i Stortinget seg

til dette. Samtidig bad næringskomiteen Regjeringen vurdere

hvorvidt det kan innføres et auksjonssystem for den tollfrie

importen av storfekjøtt fra MUL-land.

En arbeidsgruppe bestående av representanter

fra ulike departementer har foretatt en vurdering av fordeler og ulemper

med å iverksette et auksjonssystem for import av storfekjøtt

fra MUL-land. Regjeringen vil rapportere tilbake til Stortinget

om denne saken i forbindelse med proposisjonen om jordbruksoppgjøret

eller i budsjettproposisjonen for år 2000.

  Når det gjelder spørsmålet om

salmonella, er det påvist i tre partier, men disse er altså tilbakevist,

slik at de ikke er kommet inn på det norske markedet. Det

viser at den kontrollen vi har i dag, fungerer. Vi har – for å ta

det årstallet – i 1998 importert ca. 139 partier,

så det er jo ingen stor del av dette det er blitt funnet

salmonella i.

Når det gjelder dette med at vi er

i ferd med å flytte norsk kjøttproduksjon over

til MUL-land, er det nok en altfor dramatisk situasjon som beskrives.

Det er ca. 3 pst. av det som forbrukes i det norske

marked, som kommer gjennom denne typen import. Dette er altså et

valg som Det norske storting har gjort for bl.a. å bidra

til og å gi en mulighet for eksport fra land som sårt

trenger det i forhold til sin økonomi, og må ses

i en helhetssammenheng i forhold til også norsk bistandspolitikk. 

  Min oppfatning er ikke at vi subsidierer kjøttproduksjonen

i disse landene, men vi gir en eksportmulighet for den produksjonen

som foregår i disse landene. Når det gjelder den

norske produksjonen, vil det være slik at også norske

bønder må forholde seg til de rammevilkårene

Stortinget fastsetter, og det er en av de forutsetningene som vi

må legge inn i landbrukspolitikken som sådan.

Jeg er klar over at vi har en høyere

produksjon enn det som vi har marked for til enhver tid, men næringen

har også et ansvar, kan man si, for å tilpasse

seg de rammevilkårene Stortinget fastsetter. Og dette er å forholde

seg til Stortingets vedtak.





                

