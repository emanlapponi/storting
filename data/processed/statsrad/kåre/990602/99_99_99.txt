  Jeg vil først kort redegjøre for
det som tidligere har skjedd i saken.

Lierne skogforvaltning ble overtatt i 1993.
Det ble imidlertid allerede i 1989 søkt om varig fritak
for boplikten i Lierne. Fylkeslandbruksstyret innvilget varig fritak for
boplikten, men departementet omgjorde dette i 1990 og innvilget
to års fritak. Etter klage ble dette stadfestet ved kgl.
res. av 18. januar 1991. Fristen for å tilflytte eiendommen
var satt til sommeren 1996. Amund Grindalen har deretter
på nytt søkt om fritak for boplikten. Denne er
også avklart i brev av 26. mars 1998.

Når det gjelder det konkrete spørsmålet,
vil jeg si at jeg ikke aksepterer som premiss at landbruksmyndighetene
utviser vilkårlige skjønn i saker om fritak for
den boplikt som følger av odels- og konsesjonslovgivningen.

I utgangspunktet står ikke den som
har flere eiendommer, i noen annen stilling enn den som bare har én
eiendom. Dette gjelder uansett om boplikten på en annen
   eiendom allerede er oppfylt.

Amund Grindalens sak er behandlet på vanlig
måte etter de retningslinjer som gjelder for denne type
saker. En har her, som ellers, vurdert Grindalens tilknytning til
   eiendommen, eiendommenes størrelse, avkastningsevne osv.
Spørsmålet er om disse momentene tilsier at han
bør fritas for boplikt på den eiendommen han har
i Lierne, slik det er søkt om. Det har også vært
et sentralt moment om eiendommen i Lierne og den eiendom han har
i Elverum, kan ses på som én driftsenhet, eller
om de må ses på som to atskilte enheter. I den
forbindelse har det vært et viktig moment at det er en
betydelig avstand mellom disse to eiendommene. Avstanden mellom
eiendommene i Lierne og Elverum taler klart mot å anse
disse som én driftsenhet. 

I saker vedrørende boplikt er det
et viktig hensyn å opprettholde bosettingen i det området
der eiendommen ligger. I Lierne er det et klart behov for å opprettholde bosettingen.
Eiendommen har i tillegg bl.a. også så vidt gode
ressurser at avkastningen ikke taler for fritak for boplikten. En
har her akseptert at Grindalen kan oppfylle boplikten ved å bo
i kommunen, altså ikke på selve eiendommen.

Jeg viser ellers til lovgivningen på dette
området og til de retningslinjer som følges i
slike saker. Stortinget har ikke hatt merknader til disse retningslinjene.

Jeg mener derfor at retningslinjene gir anvisning
på balanserte og rimelige løsninger også i
tilfeller som dette.

 Aller først: Departementet er statsråden.
Uansett om en bruker uttrykket «departement» eller «statsråd»,
er det statsråden som mener noe.

Når det gjelder den konkrete saken,
om boplikten skal være i strid med menneskerettighetene,
vil jeg si at boplikten er et sentralt tema og en sentral premiss
i norsk landbrukspolitikk for å opprettholde bosetting
ute i distriktene. Å betrakte to eiendommer med såpass
stor avstand mellom seg – opptil 80 mil, eller gjennom
Sverige 55 mil – som én driftsenhet, kan medføre
at en kan få oppkjøp av eiendommer som ikke er ønskelig
ut fra det som vi har som premiss for landbrukspolitikken i dag. 

Det skjønnet som er utvist, er basert
på at en eiendom på ca. 84 000 dekar,
hvorav det er ca. 37 000 dekar produktivt areal, er en
ressurs som det går an å betrakte som en god driftsenhet.

