 Grunnen til at jeg bad om ordet nå, var at jeg også ønsket å gjøre Stortinget oppmerksom på denne saken.




Jeg vil – med presidentens tillatelse – referere for Stortinget det brevet som jeg sendte til Presidentskapet og som gjelder billighetserstatningsutbetaling av statskassen. Jeg viser der til Innst. S. nr. 25 for 1998-99 fra justiskomiteen om billighetserstatninger av statskassen, og sier videre:







«Til orientering meddeles:




I sak nr. 24 har Billighetserstatningsutvalget innvilget en erstatning på kr 25 000. I et brev av 21. august d.å. til Justisdepartementet som sekretariat for Stortingets billighetserstatningsutvalg anbefaler Statens helsetilsyn nå generelt at alle som er smittet av hepatitt C-virus (HCV) gjennom blodprodukter stilt til disposisjon av helsevesenet før det var kunnskapsmessig eller teknisk mulig å ekskludere smittefaren, bør ytes en billighetserstatning stor kr 100 000.




Justisdepartementet som sekretariat for Stortingets billighetserstatningsutvalg vil påse at denne generelle anbefaling vil danne grunnlag for behandlingen av tilsvarende saker og at dette også gir grunnlag for å fremme sak nr. 24 til ny vurdering.»




