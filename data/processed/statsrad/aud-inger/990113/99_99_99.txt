  Etter våpenloven § 1
er det bare funksjonsdyktige skytevåpen som omfattes av lovens
kontrollbestemmelser. Dette innebærer at skytevåpen
som er gjort varig ubrukbare, dvs. ikke lenger kan benyttes til å avfyre
skudd, eller rene etterligninger av skytevåpen, faller
utenfor lovens kontrollområde.

La meg likevel få understreke at det å benytte
etterligninger av våpen til å utøve trusler,
eventuelt for å begå ran, vil selvfølgelig
bli rammet av de respektive bestemmelser i straffeloven. Bruk av
en våpenetterligning til å utøve trusler
kan etter omstendighetene bli å anse som en skjerpende
omstendighet.

Det har ikke tidligere vært vurdert å innføre
nærmere reguleringer av omsetning eller besittelse av kopier
av skytevåpen, eventuelt der skytevåpen er gjort
varig ubrukbare. Dette var heller ikke oppe i forbindelse med endring
av våpenloven  våren 1998. I likhet med spørsmålsstilleren
ser jeg et behov for å se nærmere på dette, og
Justisdepartementet vil i samarbeid med Barne- og familiedepartementet
se på om denne type leketøy bør reguleres
i våpenforskrifter eller eventuelt på annen måte.

  Som jeg sa i mitt første svar, er
det slik at man rammes av straffeloven uansett om man truer med
et leketøy eller noe annet som ikke er brukbart, men som
likevel fremstår som et våpen. Poenget her er
jo hvilken effekt det har på den som blir truet, og i forbindelse
med det er det til og med en skjerpende omstendighet.

Hvordan vi skal løse dette problemet, ønsker
jeg å komme tilbake til. Vi vil vurdere det, og vi vil
, som jeg sa, ta det opp i samarbeid med Barne- og familiedepartementet.
Det kan være flere veier å gå, og kanskje
en av veiene er å tydeliggjøre at dette er leketøy.
Det kan også være et spørsmål
hva vi bør gjøre med andre våpentyper som
i dag  ikke er registrert, for det er klart at den uheldige utviklingen
som vi nå ser, må det settes en stopper for.

  Jeg har bare lyst til å gi uttrykk
for at jeg syns det er aldeles utmerket om deler av tilleggsspørsmålsrunden
i spørretimen kan brukes til konstruktive innspill, der
vi i felles interesse kan finne fram til en bedre løsning
på problemer som åpenbart krever en annen løsning.
Så jeg vil ta med meg idéene videre og bearbeide
dem.





                

   I Aftenposten den 9. november 1998 ble det
offentliggjort en oversikt over personer som har tatt dr. scient.-graden
ved NTNU.  En av disse avtjente samtidig siviltjenesten ved Institutt
for matematiske fag ved universitetet.

Ifølge retningslinjene for tjenesteoppdrag
for sivile vernepliktige kan en sivilarbeider ikke settes til tjeneste
i sin ordinære stilling.  I visse tilfeller lar man imidlertid en
sivil vernepliktig få avtjene siviltjenesten hos sin ordinære
arbeidsgiver.  Det er da et vilkår at det kan sondres klart
mellom de oppgavene mannskapet utfører i sitt ordinære
arbeid, og det han skal gjøre som sivilarbeider.

Vedkommende som ble avgitt til det aktuelle
oppdraget ved NTNU, skulle ifølge vedtaket om godkjennelse av
oppdraget bl.a. arbeide som forskningsassistent og veilede studenter.
 Før han møtte til siviltjeneste var han doktorgradstipendiat
ved Institutt for matematiske fag.  Dette innebærer at
han som sivilarbeider har utført oppgaver som er av tilnærmet
samme karakter som de han utførte ved universitetet før
tjenesten.  Etter retningslinjene for tjenesteoppdrag for sivile
vernepliktige skulle han derfor ikke ha vært avgitt til
det aktuelle oppdraget.  Jeg er enig med representanten Godal i
at det er spesielt uheldig at han som sivilarbeider fikk anledning
til å fortsette å arbeide med sine ordinære
arbeidsoppgaver.  Vedkommende dimitterte fra tjenesten 31. desember
1998, da den var avtjent.  

I forbindelse med behandlingen av St.meld.
nr. 22 for 1995-96, Om sivil tjenesteplikt, oppfordret Stortinget Justisdepartementet
om ikke lenger å avgi sivile vernepliktige til tjenesteoppdrag
som har et utpreget vitenskapelig eller kulturelt formål,
med mindre oppdraget samtidig har et formål som er i overensstemmelse
med hovedmålet med innholdet i siviltjenesten.  Dette er
fulgt opp av departementet i tildelingsbrevet til siviltjenesteadministrasjonene
for 1999, hvor vi har bedt om at det ikke lenger avgis sivilarbeidere
til slike oppdrag, forutsatt at det er andre ledige og inntektsgivende
oppdrag å avgi mannskapene til.  For tiden er det ikke
tilstrekkelig ledige oppdrag til å stoppe avgivelsen til
de kultur- og forskningspregede oppdragene fullstendig,
men det arbeides nå aktivt for å skaffe flere
oppdrag innenfor de sektorene tjenesten skal konsentreres om, bl.a.
helse- og sosialsektoren, natur- og miljøsektoren og volds-
og konfliktforebyggende arbeid. 

  Jeg vil gjerne understreke at dette var et
meget uheldig tilfelle, og at det må betraktes som en glipp.
Jeg går ut fra at det er en engangsforeteelse som vi ved
hjelp av presiseringer skal greie å unngå for
ettertiden.

Jeg kan forsikre spørsmålsstilleren
om at arbeidet med å gjøre kjent innskjerpingen
i forhold til Stortingets tidligere vedtak i denne saken, vil gå videre
i departementet, og vi vil gjøre vårt ytterste
for ikke å få denne type uheldige enkelttilfeller,
som kan gi uttrykk for en ikke ønsket holdning fra det
norske samfunns side.





                

 Ingen kvinner med oppholds- eller arbeidstillatelse
i Norge behøver å finne seg i mishandling fra
ektefellens eller samboerens side for å kunne fortsette å bo
i Norge. Utenlandske kvinner med oppholds- eller arbeidstillatelse
i Norge har rett til fortsatt opphold dersom de eller eventuelle
barn er blitt mishandlet i samlivsforholdet. Dette følger
direkte av utlendingsforskriften.

Som justisminister har jeg ønsket å fokusere
på utenlandske kvinners situasjon ved samlivsbrudd. Jeg
har derfor igangsatt et utredningsarbeid med sikte på å utgi offentlige
retningslinjer. Det har ikke vært utgitt slike tidligere
på dette området. Retningslinjene vil omfatte utenlandske
kvinners situasjon ved samlivsbrudd også der det ikke har
vært noen mishandling i samlivet.

Noen endringer av praksis er imidlertid allerede
iverksatt. I mishandlingstilfellene er kravet til sannsynliggjøring
redusert. Som utgangspunkt skal påstand om mishandling
legges til grunn. Det skal derfor som hovedregel heller ikke være
nødvendig å innhente uttalelse fra ektefellen
eller samboeren.

Det skal tas særlig hensyn til eventuelle
særkullsbarns situasjon.

Vi tar også sikte på å gjøre
det lettere for utenlandske kvinner å få fri rettshjelp
ved søknad om fornyelse av tillatelse etter samlivsbrudd.
Arbeidet med de nye offentlige retningslinjene er prioritert, og
vil forhåpentligvis bli avsluttet denne våren.

  Før 1992 eller 1993 stod det i utlendingsforskriften
at kvinner som blir mishandlet før ekteskapet hadde vart
i tre år, kan få oppholdstillatelse selv om treårsregelen
ikke er oppfylt. Det fikk kvinneorganisasjonene gjennomslag for å endre
på i 1992 eller 1993, og da kom det på plass at
kvinner skal ha opphold i Norge dersom de selv eller barna blir
mishandlet. Dette har vi nå levd med siden den tid. Og
så viser det seg altså at det er blitt et dokumentasjonskrav
i forhold til om det virkelig har skjedd en mishandling, og det
er det vi nå har grepet fatt i. Her kommer det retningslinjer
som vi delvis har begynt å forskuttere, slik at ingen skal
være nødt til å leve under den type uverdige
forhold med frykt for å bli utsendt fra landet. Men det
er mulig at det kan være en del manglende kunnskaper om
dagens regelverk, og dette skal vi også prøve å se
på i samband med denne gjennomgangen, som nå snart
er i sluttfasen.





                

  Den stygge voldssaken i Skjeberg i nyttårshelgen
skaper sterke reaksjoner. Blind vold kan ikke aksepteres.

Som justisminister kan jeg ikke instruere domstolene
i deres dømmende virksomhet. Jeg kan heller ikke kommentere
det konkrete spørsmålet om varetektsfengsling, men
jeg vil si noe generelt om lovverket:

Minstevilkåret for varetektsfengsling
er at det foreligger skjellig grunn til mistanke om en straffbar
handling som kan medføre høyere straff enn seks
måneders fengsel. I tillegg kreves det normalt at det foreligger
en særlig fengslingsgrunn, som f.eks. unndragelsesfare,
bevisforspillelsesfare eller gjentakelsesfare.

I de klare og aller groveste sakene kan varetektsfengsling
skje selv om det ikke foreligger en særlig fengslingsgrunn.
Kravet til mistanken er da betydelig skjerpet. Det må foreligge
tilståelse eller andre forhold som i særlig grad
styrker mistanken. Det må videre dreie seg om en forbrytelse
som kan medføre fengselsstraff i ti år eller mer – typisk
drap, voldtekt eller grovt ran.

Varetektsfengsling etter unntaksregelen i straffeprosessloven § 172
betegnes gjerne som rettshåndhevelsesarrest. Rettshåndhevelsesarrest
har til formål å motvirke at folks rettsfølelse
støtes, og at borgerne mister tilliten til samfunnets rettshåndhevelse
ved at gjerningspersonen bak grove forbrytelser går fri
fram til domfellelse.

At det likevel i utgangspunktet kreves en særlig
fengslingsgrunn, har sammenheng med det grunnleggende prinsipp at
en person skal anses uskyldig og ikke straffes inntil retten har
undergitt saken en betryggende behandling og avsagt fellende dom.
Straff skal normalt ikke forskutteres i form av varetektsfengsling.

Sammenlignet med andre europeiske land brukes
varetektsinstituttet hos oss ofte og over lange tidsperioder.

Den europeiske menneskerettighetskonvensjon
oppstiller vilkår for varetektsfengsling og går
ved motstrid foran norske regler om dette. Gjeldende norske regler
om varetekt antas å være i samsvar med konvensjonens
krav. Europarådets ministerkomite har også vedtatt
flere resolusjoner om varetekt. I ministerkomiteens resolusjon av 1980
punkt 4 heter det at varetekt unntaksvis også kan anvendes
når de alminnelige fengslingsvilkår ikke er oppfylt
i visse saker av særlig alvorlig karakter. Høyesterett
har lagt til grunn at våre regler i sin nåværende
utforming ikke strider mot resolusjonen. Men det er usikkert hvor
stort rom det er for utvidelse her.

Justisdepartementet foretar for tiden en gjennomgang av
visse sider av varetektsinstituttet, herunder spørsmålet om å senke
kravet til strafferammen ved rettshåndhevelsesarrest.

Uavhengig av hva utfallet av Justisdepartementets
behandling blir, understreker jeg at det viktigste er å sikre tilstrekkelig
tempo i straffesaksbehandlingen. Det må ikke gå for
lang tid mellom forbrytelse og endelig dom. Dette innebærer
at etterforskningen må gjøres ferdig innen rimelig
tid. God flyt i arbeidet ved domstolene og i fengselsvesenet er
også viktig her.

  Det er ingen tvil om at den type voldsutøvelse
som er utgangspunktet for dette spørsmålet, har
skapt meget sterke reaksjoner både hos meg og veldig mange
andre. 

Når jeg sier at Justisdepartementet
er i gang med en vurdering av hva vi bør gjøre,
og samtidig henviser til påtalemyndighetens og domstolenes
ansvar i disse sakene, er det ingen ansvarsfraskrivelse, men rett
og slett en påpeking av en maktfordeling vi har her i dette
landet, som sikrer rettssikkerheten også for dem som kommer
ut for slike hendelser. Og vi skal sørge for at overgripere blir
dømt.  Men at vi er nødt til å forholde
oss til vanlige saksprosedyrer og gjøre det som er nødvendig
både i forhold til lovendringsvirksomhet og andre ting
som rettssikkerheten er veldig avhengig av i dette landet, det krever
jeg respekt for, og jeg kan ikke gå med på kjappe
løsninger uten at vi har fått utredet konsekvenser
og andre alternativer.

Lodve Solholm hadde
her teke over presidentplassen.

  Jeg konstaterer med en viss beklagelse at
det å heve stemmen og forlate ethvert normalt saklighetsnivå er
blitt et element i kriminalpolitisk virksomhet.  Det kan ikke jeg
gjøre noe med, hvis folk her ønsker å ha
den type ting.  Men jeg vil gjerne vise til mitt svar, der jeg sier
at Justisdepartementet for tiden foretar en gjennomgang for å se
på disse forholdene.  Og den type øyeblikksreaksjoner
som det her bes om, er helt i strid med det norske rettssystemet.
 Vi skal ha en vurdering av sakene, vi skal ha høringer,
vi skal ha forslag – vi skal ha en demokratisk gjennomgang.
 Hvis man finner at det her er en svakhet i lovverket, skal jeg med
den største glede legge fram forslag om forbedringer. 
Men jeg må be om respekt både for vanlige saksbehandlingsregler
i et parlamentarisk system og maktfordelingsprinsippet, som er en
del av det norske rettsvesenet.  Vi ønsker selvfølgelig
ikke i denne sal å gå inn på et opplegg
hvor det blir spørsmål om å behandle
enkeltsaker i plenum i Stortinget.





                

 Før jeg begynner på svaret
mitt, skal jeg prøve å motstå fristelsen
til å si at jeg synes sluttsatsen i spørsmålet
var tendensiøs.

Ved forskrift 24. oktober 1990 nr. 877 om bingo, hjemlet
i lotteriloven fra 1995, kan det gis tillatelse til nærradioer
til å avholde radiobingo. Ifølge bingoforskriften § 3
skal søknaden avgjøres av politiet i det distrikt spillet
skal foregå. Departementet er klageinstans for politiets
avgjørelser. 

Det er således intet nytt i at lotteriloven
skal anvendes når lokalradioen søker om radiobingo – det
følger direkte av lotteriloven.

I rundskriv G-75/92 har departementet
gitt nærmere instrukser til politiet om praktiseringen
av bingoreglene ved behandling av søknader om tillatelse
til å avholde radiobingo. I rundskrivet fremgår
det bl.a.:

«Et
rent kommersielt foretak vil i lotterilovens forstand ikke komme
inn under betegnelsen samfunnsnyttig og vil ikke kunne gis lotteritillatelse
til inntekt for driften av foretaket. En nærradio som drives
som et tradisjonelt aksjeselskap eller lignende vil eksempelvis
ikke kunne få lotteritillatelse til inntekt for radioen. Det
vil ofte fremgå av radioens konsesjonsbrev eller vedtekter
om radioen er drevet på ideell basis ved at inntektene
av driften skal gå til drift av radioen eller om virksomheten
er kommersielt drevet ved at inntekter skal gå til utbytte/lønn
til aksjonærer/eiere.»

Den 15. desember 1998 fattet departementet
vedtak vedrørende en lokalradio i Bodø. Politiets
vedtak ble opphevet, og radioen fikk avholde bingo fram til 31.
desember 1998.

I vedtaket ble det ellers vist til rundskrivet
fra 1992, hvor det presiseres at det er avgjørende at radioen
drives til inntekt for et samfunnsnyttig formål.

Det ble i tillegg presisert at det må foretas
en vurdering av eierinteressene bak lokalradioen. Dersom det dreier
seg om rent private kommersielle interesser, skal det ikke gis tillatelse
til å avholde radiobingo, selv om det ikke utbetales utbytte
til aksjonærene, da disse interesser ikke kan anses som
samfunnsnyttig eller humanitær virksomhet i lovens forstand.

I vedtaket ble det for øvrig bemerket
at radioen, da tillatelsen ble gitt 9. januar 1998, var 100 pst.
eiet av en avis. Det gis ikke tillatelse til aviser til å finansiere
drift av lokalradio, da den virksomhet som drives av aviser, ikke
faller inn under lotterilovens definisjon av samfunnsnyttig og humanitær
virksomhet. 

Jeg vil presisere at vedtaket ikke innebærer
noen endring av tolkingen av gjeldende bingoforskrifter eller praksis
nedfelt gjennom rundskriv. 

Derimot har det skjedd endringer i enkelte
lokalradioer ved at det ideelle formål gradvis er blitt
mindre til fordel for privat eierskap og kommersiell drift.

Dersom det er endringer i eierskiftene i noen
radioer slik at det kommer inn private og/eller rent kommersielle eiere,
kan dette få betydning ved spørsmålet
om fornyet tillatelse. Det vil her dreie seg om endringer i de faktiske forhold
til grunn for tillatelsen, og ikke endringer i praktiseringen av
bingoforskriften. Denne praksis er i full overensstemmelse med departementets
rundskriv G-75/92.

Ideelle/samfunnsnyttige radioer vil
kunne påregne tillatelse som før.

   Jeg må vende tilbake til mitt første
svar, der det fremgår at lotteriloven setter generelle
krav til at det skal være samfunnsnyttig eller ideell virksomhet.
At større aviser og mediekonsern skal inn på lotterimarkedet
i konkurranse med speidergrupper, idrettslag, husmorforeninger og
andre som jobber på veldedig basis i et lokalsamfunn, har
lotteriloven selv satt en stopper for. Men uklarheter er vi interessert
i å oppklare. Derfor vil vi gå ut med en presisering
med hensyn til at det er intet nytt i det som her er sagt, bortsett
fra hvis eierskifte skjer. Jeg kan nevne mediekonsern som kjøper opp
en rekke lokalaviser – og jeg kan la være, det
er kanskje like greit det. Men vi ser ingen poeng i at man skal bruke
lotterilovens bestemmelser til fortrengsel for veldedige formål
for økt utbytte til mediebedrifter som har en rent kommersiell
interesse. Ellers har jeg stor respekt for det arbeidet, både
kulturpolitisk og ellers, som gjøres i nærradioene
rundt omkring.

 : Jeg ønsker å konstatere
at det finnes intet grunnlag for representanten Stangs påstand
om min holdning til små lokalradioer med stor betydning
i sitt lokalområde. Tvert imot er jeg meget interessert
i at disse skal få gode vilkår. Derfor skiller
jeg mellom hva som er formålet. En nærradio kan
utmerket godt drive et samfunnsgagnlig arbeid, det har jeg selv gode
eksempler på i mitt nærområde: I forbindelse
med en orkan i sin tid – ved nyttårstid – i
min hjemby var nærradioens medvirkning meget viktig. Så Stangs
konklusjon er overhodet ikke riktig – jeg må tilbakevise
den på det sterkeste. Vi ønsker å få klarhet
i dette, og det skal vi gjøre gjennom utfyllende brev og
rundskriv som er nødvendige i saken.





                

