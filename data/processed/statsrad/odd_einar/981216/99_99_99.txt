 Transportdemonstrator er et samarbeidsprosjekt mellom Telenor Mobil, Vegdirektoratet og Statens kartverk med deltakelse fra brukere og systemleverandører. Prosjektet ble etablert i 1995 og avsluttet ved utgangen av 1997, og inngikk i Norges forskningsråds satsing på Nasjonale Informasjonsnettverk. Formålet med prosjektet var å etablere en elektronisk veginformasjonsdatabase til nytte for bl.a. godstransport, kollektiv transport, transporter innenfor helsetjenesten, utrykningskjøretøyer, service og salg. Prosjektet bestod av to deler; etablering av infrastruktur for kvalitetssikrede vegdata og forsøk med bruk av disse dataene hos 15 ulike brukere, bl.a. Tollpost-Globe, Oslo politi, Oslo Sporveier, Ullevål sykehus osv. Der gikk elektroniske data inn på en slik måte at de ble utnyttet i ulike kombinasjoner med adresser og kart samt satellittbasert posisjonering og mobil kommunikasjon. Evalueringen av erfaringene til brukerene viser at de fleste allerede har eller forventer å realisere betydelige gevinster i systemløsninger for IT i planlegging og styring av sine transporter. 




Det er etablert et selskap, TransportTelematikk AS, som eies av Telenor Mobil, og som driver forretningsmessig drift av den elektroniske veginfrastrukturen – en infrastruktur for elektroniske vegdata med tilhørende adresser er etablert for hele østlandsområdet. Kart over hele Sør-Norge vil være ferdig innen dette året, mens kart for resten av Norge er planlagt ferdig innen første halvdel av 1999. Digitale kart og elektronisk veginformasjon for mobile kommunikasjonsløsninger er allerede solgt og i bruk hos en rekke ulike brukere, herunder nødetater. 




TransportTelematikk AS har planer om å tilby tjenester basert på den etablerte datainfrastrukturen også for bruk i andre deler av transportmarkedet samt i personbilmarkedet. Det foreligger også planer om å utvide vegdatainfrastrukturen i løpet av de nærmeste årene med løpende data om f.eks. trafikkstrømmer, ulykkeshendelser og andre veg- og føremeldinger. 




Jeg ser det som klart viktig at både nødetatene og transportsektoren generelt utnytter de betydelige effektiviseringsgevinstene som kan oppnås gjennom økt bruk av informasjons- og teleteknologi. Digitale kart og de nødvendige systemløsninger det er behov for, tilbys til kommersielle vilkår i markedet. Når det gjelder finansiering av kostnadene til slike investeringer for nødetaten, er det min mening at dette på vanlig måte må synliggjøres over den enkelte etats budsjett og prioriteres mot investeringer til andre formål og oppgaver. Jeg mener imidlertid det kan være grunnlag for å se nærmere på mulighetene for samarbeid innen og på tvers av etatene når det gjelder anskaffelse og drift i forbindelse med slike løsninger, med grunnlag i behovet for lavest mulig kostnader. 




 Ja, det kan jeg, for jeg har sagt at med den kunnskapen en har om slike digitale verktøy, er det nødvendig å se på hvordan man kan sørge for å få ned kostnadene når det gjelder anskaffelse og bruk, slik at man – for å forholde meg til noe som jeg antar ligger i representantens spørsmål – ikke opplever at systemer sperrer for slik fornuftig tenkning. Jeg opplever at representanten nettopp ønsker å heie på, initiere og stimulere slike initiativ, og det kan jeg bekrefte at jeg vil følge opp.





                

 Høsten 1989 ble St.prp. nr. 5 for 1989-90 Om Kvisti bru med veg Herland – Veset – Hauge, lagt fram. Her ble det foreslått å bygge 1) Kvisti bru – som senere er døpt om til Osterøybrua, 2) Tiråstunnelen og 3) den såkalte Hannisdalslinjen.




I St.prp. nr. 37 for 1992-93, Om Kvisti bru, ble dette gjort om, og det ble vedtatt en trinnvis utbygging. I første omgang ble det vedtatt kun å bygge Osterøybrua. Samtidig ble det likevel pekt på at utbygging av Tiråstunnelen og Hannisdalslinjen kunne bedre økonomien i prosjektet. Ved behandlingen av statsbudsjettet for 1997 ble det vedtatt å utvide prosjektet til også å omfatte Tiråstunnelen. 




Når det gjelder den tredje delen av dette prosjektet – Hannisdalslinjen – er det interessant at kommunen ønsker å finansiere denne vegen fullt ut med bompenger. Jeg vil derfor i utgangspunktet stille meg positiv til en eventuell søknad om en slik utvidelse.




Jeg vil likevel ta et viktig forbehold. Et slikt prosjekt må på vanlig måte gjennomgåes nøye og godkjennes av de lokale myndigheter før det eventuelt kan fremmes for Stortinget. Jeg har fått opplyst at en søknad fra Osterøy Bruselskap AS nå vurderes på vegkontoret i Hordaland. Videre er det planlagt behandling i Hordaland fylkeskommune våren 1999. En eventuell søknad vil deretter bli oversendt til sentral behandling. Dersom det blir besluttet å fremme saken for Stortinget, kan dette tidligst skje høsten 1999.




 Jeg svarte så vennlig som overhodet mulig på spørsmålet, når alle vet at det ikke fins andre penger til samferdselssektoren enn det som ligger i Bondevik-regjeringens budsjett – det konstaterer vi etter behandlingen av budsjettet i samferdselskomiteen for en tid tilbake. Jeg syns det er glimrende at noen vil betale 100 pst. – men en god saksbehandling av hensyn til dem som skal betale, tilsier jo at de vet hva 100 pst. betyr. Og det betyr at man må få en kostnadsklargjøring, slik at folk vet hva beløpet er, for vi husker, bl.a. i forbindelse med debatten om Nordhordlandsbrua, at vi fikk noen overraskelser etterpå. Så jeg sier: Klargjør saken, behandle den lokalt – og så fremmer vi den videre. Stort mer vennlig kan ikke en statsråd svare på et initiativ som kommer lokalt fra.




Det er også slik at jeg er meget vel kjent med hvordan forholdene er på Osterøy, og det at man vil ta et initiativ i kommunen når det gjelder veger som har gammel vestlandsstandard, bortsett fra at de er asfaltert, syns jeg er imponerende. Men som sagt, det ville være en dårlig julehilsen å komme med et prosjekt uten samtidig å stille krav til kostnadssikring. For Stortinget har, med rette, vært så tøffe i kravene om kostnadssikring at det må vi forvente. Ellers er jeg meget interessert, og jeg lytter med stor iver til det som kommer fra Osterøy, for der skjer det meget.




