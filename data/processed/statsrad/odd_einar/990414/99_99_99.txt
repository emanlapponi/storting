  Regjeringen har gitt kampen mot kriminalitet

høy prioritet. Dette gjelder i særdeleshet kampen

mot vold.

Utviklingen innen skolen er bekymringsfull,

og vil bli fulgt med stor oppmerksomhet fra min side. Jeg er også kjent

med den undersøkelsen i Oslo-skolene som ligger til grunn

for representanten Kristiansens spørsmål til meg.

Jeg har på bakgrunn av dette, og også andre forhold,

tatt initiativ for å avholde et møte med representanter

for Oslo kommune, Oslo politidistrikt samt lærernes organisasjoner.

Dette møtet vil finne sted i morgen.





                

  Jeg går ut fra at påstanden

om at passmisbruket er nesten doblet fra 1997 til 1998, er basert

på tall fra Kriminalpolitisentralens årsmelding,

der det fremgår at antall registrerte saker med falske

pass eller reisedokumenter er økt fra 49 i 1997 til 81

i 1998. Dette behøver imidlertid ikke å innebære

at det faktiske misbruket har hatt en tilsvarende økning.

 Jeg er ellers enig i at forfalskning av norske

pass utgjør et problem ved at slike pass benyttes som hjelpemidler

til å gjennomføre ulovlige handlinger. Dette er

en kjent problemstilling, og gjelder alle former for identifikasjonsdokumenter,

herunder førerkort og bankkort. Justisdepartementets arbeid

for å hindre forfalskninger av norske pass har i første

rekke vært rettet mot utvikling av en mest mulig sikker

passblankett. Dette arbeidet har nå resultert i at Justisdepartementet

i mars 1999 påbegynte et prøveprosjekt med maskinlesbare

pass. Foreløpig er det bare i Drammen politidistrikt slike

pass blir utstedt, mens tre andre politidistrikter om kort tid vil

følge etter.

Justisdepartementet har registrert at dagens

passblankett, med en laminert personaliaside på permens

innerside, ikke har gitt tilstrekkelig grad av sikkerhet mot forfalskninger.

Av denne grunn har Justisdepartementet i forbindelse med prøveprosjektet

om maskinlesbare pass tatt i bruk en passblankett som gir en betydelig

sikkerhet mot forfalskning. Ut fra det man kjenner til i dag, skal det

ikke være mulig å forfalske slike pass uten å etterlate spor

som lett vil oppdages ved kontroll.

På bakgrunn av de erfaringer man får

fra prøveprosjektet, vil Justisdepartementet ta stilling

til hvilken type passblankett som skal benyttes ved innføring

av maskinlesbare pass på landsbasis. Det bør ellers

understrekes at utviklingen mot økt bruk av maskinlesbare

pass også på sikt vil gjøre det mulig å oppdage

forsøk på bruk av stjålne eller bortkomne

pass i passkontrollene. Det er alminnelig kjent at misbruk av ekte

passdokumenter utgjør et større problem enn bruk

av forfalskninger.

La meg avslutningsvis få nevne at

det årlig utstedes ca. 300 000 pass i Norge. Av

de nevnte ca. 96 000 norske pass på avveier gjelder

dette i overveiende grad pass som over de siste år er meldt

tapt av eier, eller der eier ikke finner igjen sitt pass på bopel.

  Jeg vil bare bekrefte overfor representanten

Danielsen at det er helt riktig at norske pass har en slik status.

Jeg har senest sist uke ved et besøk hos Oslo-politiet

sett hvordan de praktisk jobber for å rydde opp i slike

spørsmål, og også sett de internasjonale

samarbeidsrutinene som er utviklet for å gjennomskue og

raskest mulig avsløre både falske pass og misbruk

av ekte pass. Jeg vil på nytt understreke at dette er en

prioritert sak fra min side.





                

  På bakgrunn av at hagler og sterkere

luft- og fjærvåpen ble benyttet i stadig større grad

ved alvorlige straffbare handlinger foreslo Justisdepartementet

i Ot.prp. nr. 13 for 1989-90 å gi lovhjemmel for å innføre

registreringsplikt på hagler og sterkere luft- og fjærvåpen.

I Innst. O. nr. 19 for 1989-90 sluttet justiskomiteen seg til departementets

forslag til lovendringer. Registreringsplikt har senere blitt innført

på hagler som er ervervet etter 1. oktober 1990.

På bakgrunn av at utviklingen har

vist at en del moderne luft- og fjærvåpen har

blitt så vidt kraftige at de utgjør et stort farepotensial

hvis de blir benyttet på en uforsvarlig måte,

har departementet funnet grunn til å foreslå at

de kraftigste luft- og fjærvåpen bør

underlegges registreringsplikt. Det er i forslaget til endringer

i våpenforskriften presisert at tillatelse til å kunne

erverve de kraftigste fjær- og luftvåpen bare

kan gis til personer som tilfredsstiller de alminnelige krav til

vandel og personlige egenskaper. Det er videre presisert at det

ikke er nødvendig å gi nærmere begrunnelse

for behovet for nevnte våpentyper. Departementets forslag

innebærer at alle skyttere som tilfredsstiller kravene

til vandel, vil kunne erverve de luft- og fjærvåpen

de måtte ønske til sine aktiviteter. Jeg kan ikke

se at forslaget vil medføre andre inngrep enn at de som ønsker å erverve

denne type våpen, må ha en ervervstillatelse fra

politiet, hvilket alle lovlydige skyttere vil få. 

 Jeg snakker med glede med representanter for

dette miljøet. Jeg ser på dem som driver med skyting

som sport eller som i andre sammenhenger har våpen her

i Norge, som forbilledlige borgere. Vi har et meget høyt

antall våpen i Norge sammenlignet med f.eks. et så stort

land som USA, og vi kan tørt konstatere at kulturen er

meget forskjellig. Og når kulturen er meget forskjellig,

er det fordi vi har bra folk som driver med dette. Etter mitt møte

med disse miljøene vet jeg at det er bra folk. 

Når myndighetene ber om en enkel registrering,

er det ikke for å stille noen til doms, men for at vi i

samfunnsdebatten, ikke minst av representanter fra representanten Hernæs" parti,

blir pålagt å sørge for at vi vet hvor

våpnene er, og i de aller fleste tilfeller er det enkel

registrering. I noen ytterliggående tilfeller hvor noen

misbruker tillit, er det bra at vi vet det. Det er jo ikke slik

at kriminelle går fri, mesteparten av den aktivitet vi

driver med, har til hensikt å sørge for at de

ikke går fri. Og vi har jo en rekke saker til behandling

for å sørge for at de ikke går fri. Senest

i går – uavhengig av våpen – vedtok

vi harde grep mot organisert kriminalitet, og det kjenner representanten

Hernæs svært godt til, akkurat som jeg.

  For ikke å bli misforstått

i noen form, skal jeg gjenta det nok en gang: Jeg mente å gi

uttrykk for at jeg har det beste inntrykk av det norske skyttermiljøet.

Jeg mente å gi det en meget sterk attest basert på tidligere

erfaringer. Så sa jeg at jeg som statsråd selvfølgelig

ikke har rukket å kunne bekrefte det i løpet av

den tiden jeg har sittet som justisminister, så det er

fortidige inntrykk, men jeg har ikke opplevd noe i løpet

av den korte tiden jeg har vært statsråd, som

har svekket det inntrykket. 

Jeg sa videre i innlegget at jeg med glede

møter representanter for et miljø som opptrer

ansvarlig – det er mitt inntrykk – og så gav

jeg kort uttrykk for min begrunnelse for hvorfor jeg fant den registrering

som her er foreslått, nødvendig, og som jeg mener

ikke er noe problem for det massive og overveldende flertall av

lovlydige borgere som vi har med å gjøre i denne

saken.





                

  Dette spørretimespørsmålet

synes å være foranlediget av at ekspedisjonssjefen i

Politiavdelingen i en leder i Politinytt, som er et internt blad

utgitt av Justisdepartementets politiavdeling, gav uttrykk for at

politidistriktenes misnøye med årets budsjettildeling

ikke er grunnlag for å skape frykt og engstelse hos publikum

for at det ikke kan forventes hjelp i en nødsituasjon.

Han påpekte bl.a. også samme sted den selvfølgelighet

at politidistriktene ikke har adgang til å legge opp til

et høyere aktivitetsnivå enn tildelt budsjett

gir rom for. Enkelte sitater fra lederen i Politinytt er gjengitt i

Aftenposten torsdag 8. april.

Statsråden er både konstitusjonelt

og parlamentarisk ansvarlig for all den myndighet som utøves

i hans departement. Alle avgjørelser tas etter fullmakt

fra ham. Statsråden har full instruksjonsmyndighet og omgjøringsadgang

i forhold til alle avgjørelser innen departementet.

I reglementet for departementenes organisasjon

og saksbehandling som er gitt ved kgl. resolusjon 30. november 1984,

er det forsøkt å trekke et skille mellom den politiske ledelse

og det faste embetsverk med hensyn til arbeidsfordeling. I kommentaren

til reglementet er det for øvrig gitt uttrykk for at det

ikke bør være noen skarp grense. Det er behov

for en viss fleksibilitet i arbeidsfordelingen.

Departementet ivaretar det overordnede etatsledelsesansvaret

for politi- og lensmannsetaten. Disse oppgavene er i departementet

lagt til Politiavdelingen, som ledes av en ekspedisjonssjef.

Gjennom kontroll og instruksjon av politi-

og lensmannsetaten skal departementet v/Politiavdelingen,

og bak det igjen statsråden, påse at utnyttelsen

av politiressursene i de enkelte politidistrikter er riktig i forhold

til de målsettinger og prioriteringer som storting og regjering

har fastsatt for etaten. Det er videre Politiavdelingens ansvar å påse

at politidistriktene forholder seg til tildelte budsjettrammer.

I det jeg har sagt ovenfor, ligger det at embetsmenn

i departementet er i sin fulle rett når de overfor politimestre

eller andre ansatte i politi- og lensmannsetaten peker på plikten

til innenfor gitte budsjettrammer å utføre en polititjeneste

i samsvar med politisk vedtatte prioriteringer. La meg tilføye – siden

det er ytringsfrihet i dette land og siden jeg også er

kjent med fenomenet frittalende vegsjefer – at jeg også kjenner

fenomenet frittalende politimestre, men frittalende politimestre

kan aldri sette til side det enkle faktum at et budsjett er et budsjett

som man forholder seg til. Og budsjettene behandles jo ved budsjettbehandlingen

i Stortinget. Det er der rammene fastsettes, og det er innenfor

de rammene man må opptre. Så når en ekspedisjonssjef

sier den selvfølgelige ting at det er slik rammene skal

holdes, gjør han rett og slett jobben sin. 

Når andre ytrer seg om hvordan de

opplever verden, så befinner de seg innenfor det som ligger

i skjæringspunktet for at de kan ytre seg, som jeg vet

at lojale politimestre alltid avbalanserer i forhold til den lojalitetsplikten

som de har, og som jeg vet at de følger i forhold til den

ansvarskjede de har sin plass i, og den kommandomyndighet de har.

Jeg har ingen grunn til å betvile noen av disse forholdene,

og jeg har gjennom reisevirksomhet den korte tiden jeg har vært

justisminister, opplevd hvordan politikorpset, med politimestre,

kan snakke både klart og tydelig, og samtidig være

i stand til å opptre lojalt og ryddig med de ressursene

som er stilt til rådighet.

Det prinsipielle svaret er: Ekspedisjonssjefer

taler alltid med statsrådens røst, selv som det

ikke er statsrådens røst som fysisk kommer til

uttrykk.

  Det er en selvsagt ting og helt nødvendig

at stortingsrepresentanter er både direktetalende, klarttalende

og intenst undersøkende. Hele demokratiet vårt

hviler på det. Men når så er sagt, og Stortinget

har fattet sine budsjettvedtak, da er statsråden ansvarlig

for det. Statsråden legger fram budsjettet, Stortinget

behandler det, og han er ansvarlig for det vedtatte budsjettet.

Innenfor det budsjettet ligger det da linjer som man må forholde

seg til. Så kan det være en åpen politisk vurdering

om man skal mene noe om hvordan dette ser ut i praksis, det er en

redelig sak. Min oppfatning av politibudsjettene er at de med rette

er økt de senere årene, og at politifolk med rette

har fått bedre lønn, men det er også et

saklig krav uavhengig av dette – og uavhengig av kampen

om kronene – å stille spørsmålet:

Hvordan får borgerne best mulig valuta for pengene sine? 

Jeg opplever i møte med norske politimestre

at dette er en problemstilling de er svært opptatt av,

og de leverer også gode resultater. Jeg har det beste inntrykk

av etaten, og har tenkt å forsterke de inntrykkene ved å intensivere min

reisevirksomhet. Jeg blir rett og slett inspirert av å reise

rundt og treffe spennende politifolk som gjør jobben sin

på grunnplanet.

  Siden dette skal være utrolig presist,

skal jeg bidra ytterligere til det. Ekspedisjonssjefen er i sin

fulle rett når han sier at det er en selvsagt ting at man

forholder seg til de vedtatte budsjetter. Det har ekspedisjonssjefen

gjort, og i det støtter jeg ham selvsagt fullt ut. 

Så har vi den situasjonen at politimestre

av og til finner grunn til å gi uttrykk for sitt syn. Det

har de rett til. Det er mitt inntrykk at de avbalanserer denne retten

i forhold til det ansvaret de har for å være lojale

overfor vedtatte budsjetter. Jeg gjentar: Det er mitt inntrykk at

de gjør det. Og det er også mitt inntrykk at selv

om folk kan være noe forskjellige, har vi et korps som

gjør jobben sin, og så får det være

et spenningsforhold i forhold til hvorvidt det er nok ressurser

eller ikke – det er en redelig politisk diskusjon. Men

uavhengig av den politiske diskusjonen man må forvente

at man holder seg til vedtatte budsjettrammer, og at man gjør

sitt ytterste for å få full valuta for skattepengene.

Jeg opplever at det siste også skjer, med mange spennende

eksperimenter rundt omkring i Politi-Norge, og jeg oppfatter det

slik at Justisdepartementets politiavdeling har det samme inntrykk,

ikke minst ekspedisjonssjefen som her er utgangspunktet for diskusjonen.

Og selvfølgelig har han min fulle tillit. 





                

