 Regjeringen har i de senere år i flere
sammenhenger vurdert forbedringer av dagens redningshelikopterberedskap.
En styrket redningshelikopterberedskap i Oslofjorden har i denne
sammenheng vært en av målsettingene. Regjeringen
arbeider for tiden med en stortingsmelding om redningshelikoptertjenesten,
hvor spørsmålet om beredskapen på de
ulike redningshelikopterbasene er et sentralt tema. Regjeringen
er opptatt av at Norge skal ha en god og velfungerende redningshelikoptertjeneste.
Utgangspunktet for Regjeringens arbeid er at det skal være
den samme beredskap på alle redningshelikopterbasene. 

I påvente av behandlingen av stortingsmeldingen
har det vært arbeidet med en midlertidig løsning
for styrking av redningshelikopterberedskapen i Oslofjorden. Det
vil som representanten Hedstrøm påpeker, bli plassert
et Sea King redningshelikopter på Rygge den 22. mars. Dette vil
bidra til at det vil være en større mulighet for
redningshelikoptertjenesten i Oslofjorden å utføre
redningsoppdrag til sjøs. Sea King-helikopteret vil være
i beredskap hele døgnet, bortsett fra ved driftsstans på grunn
av vedlikehold, tekniske problemer mv. Sea King-helikopteret er
et fullverdig redningshelikopter som er godt egnet for sjøredningstjeneste.
Sea King-helikopteret vil derfor styrke redningsevnen i Oslofjorden
og Skagerrak. 

Bell-helikopteret som hittil har hatt beredskap
på Rygge, har begrensede muligheter for å utføre
redningsoppdrag til sjøs, men er velegnet for redningsoppdrag
på land og nær kysten. Den beredskap som hittil
er opprettholdt av Bell-helikoptrene på Rygge, vil falle
bort, jeg viser her til beskrivelsen i Forsvarsdepartementets budsjettproposisjon. 

Jeg vil ta opp beredskapssituasjonen i Oslofjorden med
forsvarsministeren med sikte på å forbedre beredskapen
til Bell-helikoptrene, slik at det vil bli 100 pst. beredskap i
Oslofjorden inntil helikopterberedskapen forutsettes styrket permanent
i forbindelse med oppfølgingen av stortingsmeldingen som
er under utarbeidelse. 

Jeg vil understreke at en må se på det
totale bildet når det gjelder redningsberedskapen i Oslofjorden.
Dette er et område hvor det er mange redningsressurser,
og hvor det er et nært og godt samarbeid med hovedredningssentralen
i Sør-Norge og redningssentralene i Gøteborg og Århus,
slik at man ved behov vil kunne få helikopterstøtte
derfra. Det er altså ingen bekymringsfull situasjon slik departementet
ser det. 

  Representanten Hedstrøm og jeg har
det til felles at vi ønsker å finne praktiske
løsninger når vi har utfordringer. Konstitusjonelt
er jeg imidlertid ikke forsvarsminister. Jeg kan derfor ikke tale
på forsvarsministerens vegne. Men jeg kan gjenta det jeg
sa i mitt svar, at jeg vil ta en slik kontakt, og jeg vil selvfølgelig
undersøke alle muligheter for å få til
en praktisk løsning. Jeg vil også selvfølgelig
sørge for at spørsmålet blir bearbeidet
i forbindelse med den stortingsmeldingen som skal framlegges.

