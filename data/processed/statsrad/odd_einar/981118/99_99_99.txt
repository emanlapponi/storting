 Posten Norge BA har gjennom det nye postnummersystemet
lagt opp til at samtlige med postboksadresse skal benytte «Bergen» i sin
adresse, ca. 10 000 kunder. Ved en slik innføring
av postadresse «Bergen» vil behovet fra næringslivet
og offentlige virksomheter bli møtt i stor utstrekning.
I dag har ca. 26 000 husholdninger «Bergen» i
postadressen. Med det nye systemet som Posten nå innfører,
vil ca. 85 000 husholdninger kunne benytte «Bergen» som postadresse.

Jeg har fått opplyst fra Posten at
det opprinnelige forslaget fra Bergen kommune var at også stedsnavn
skulle benyttes i tillegg til «Bergen». Dette
er noe som ikke er i samsvar med den standard som er bygd opp i
forhold til adresser som omhandler navn, gate/vei, postnummer
og stedsnavn. På grunn av de tekniske forutsetningene som er
lagt inn i Postens sorteringsmaskiner for riktig sortering, vil
sortering bli utført med høyere kvalitet dersom det
i adressen finnes ett referansepunkt i tillegg til postnummeret.
I tillegg er det viktig at et slikt referansepunkt representerer
kun et begrenset antall postmottakere. Ved eventuelt å øke
dette vil det kunne oppstå negative konsekvenser i forhold
til kvalitet, pålitelighet og fremføringstid når
det gjelder postformidlingen.

  Det er slik at etter den nyorganiseringen
av Posten som har funnet sted, driver ikke statsråder detaljert
tilsyn med Postens virksomhet. Jeg har ansvaret for gjennom stortingsbehandling å sørge for
at Posten oppfyller kvalitetsmål, og de kvalitetsmålene
som er pålagt av Stortinget, går bl.a. på framkommelighet
og på effektivitet med hensyn til penger. Det finnes også partier
i denne sal som mener at man skal bruke mindre penger enn f. eks.
det Regjeringen mener man skal bruke, på såkalt
ulønnsomme posttjenester. Posten har vært utsatt
for et meget betydelig omstillingspress og står for det.
Med bakgrunn i det legger en opp til å få best mulige
sorteringssystemer og å holde framføringstidspunktene. 

Spørsmålet som er stilt gjelder
husholdninger i Bergen, og 85 000 husholdninger betyr – på normal
norsk – at det handler om flere mennesker. Jeg skal ikke
prøve å gjette, men jeg konstaterer fra talerstolen,
som jeg sa i mitt svar, at  det handler om 85 000 husholdninger.
Det betyr at man har kommet veldig langt med dette. Å komme lenger
enn dette, har de begrensninger som jeg har gjort rede for i det
tidligere svaret. Jeg skal selvfølgelig ta med meg representantens
undring for å se om det kan bores mer i det, men jeg har
ikke noe annet svar å gi enn det jeg allerede har avgitt.

 Jeg vil innledningsvis understreke at jeg ser
positivt på oppretting av ulykkesanalysegrupper som ett
av flere virkemidler for å få bedre kunnskap om
ulykkesårsaker, og derigjennom grunnlag for å iverksette
mest mulig effektive tiltak slik at ulykkestallene kan gå ned.

Arbeidet med ulykkesanalysegrupper er ment
som dybdeanalyser av et begrenset antall ulykker. Ved å foreta
en mer grunnleggende analyse av forholdene får man mer
dyptgående kjennskap til forhold knyttet til ulykker. Dette
arbeidet vil komme i tillegg til det omfattende arbeid med ulykkesdata
som har foregått gjennom mange år, og kan gi oss
utfyllende informasjon som det ikke er mulig å få gjennom
det tradisjonelle arbeidet som baseres på politiets uhellsrapporter.

Det har i lengre tid foregått aktivitet
på dette feltet i regi av vegkontorene i enkelte fylker,
som f.eks. Vestfold, Rogaland, Sør-Trøndelag,
Nord-Trøndelag og Finnmark. For å harmonisere
og forbedre dette arbeidet har Vegdirektoratet bl.a., som en oppfølging
av Stortingets initiativ i fjor, utarbeidet et forslag til retningslinjer
for videre arbeid med ulykkesanalysegrupper. Dette forslaget blir
nå vurdert i de berørte departementer. I det videre arbeidet
vil det også bli tatt kontakt med vegkontorene, slik at
de som skal delta i ordningen, i størst mulig grad følger
det utarbeidete opplegget. Målsettingen er at det allerede
denne vinteren skal være etablert ulykkesanalysegrupper
som arbeider etter disse retningslinjene.

Ut fra en faglig vurdering er det ikke behov
for å gjennomgå alle alvorlige ulykker i hele
landet for å få fram den kunnskapen som slike
analyser kan gi oss. Det tas derfor i første omgang sikte
på å etablere ulykkesanalysegrupper i ni fylker
som skal studere ulike typer alvorlige ulykker.

  De retningslinjene som nå er under
utarbeidelse, har det siktemål å ha med ekspertise
på bil, på tekniske spørsmål
og veg, og også medisinsk ekspertise og kontakt med politiet.
Videre er det i retningslinjene gjort klart at det kan være
aktuelt for vegkontorene å trekke andre grupper med i arbeidet.
I undersøkelser der tunge kjøretøyer
er involvert, kan det f.eks. være aktuelt å trekke
inn en representant fra Norsk Transportarbeiderforbund eller Norges
Lastebileier-Forbund, og tilsvarende kan det være aktuelt
for andre trafikantgrupper, avhengig av typen ulykker som undersøkes.

