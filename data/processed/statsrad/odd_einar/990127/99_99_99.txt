 På bakgrunn av bl.a. initiativ fra
politisk nivå i Rogaland, har det i lengre tid vært
arbeidet med å bedre kapasitet og frekvens ved innsetting
av en tredje ferge i riksvegsambandet Mortavika-Arsvågen.
Ettersom budsjettsituasjonen er stram, er det nødvendig å se
ressursbruken i sammenheng med øvrige riksvegfergesamband
over Boknafjorden. I denne forbindelse vurderes det også omgjøring
av riksvegfergesambandene til Kvitsøy og Skudeneshavn til
et trekantsamband. Det vil da være aktuelt å trafikkere
sambandet med en nybygd ferge med inntil 67 bilplasser. Dagens ferger er
gamle og modne for utskifting. Det er beregnet at de årlige
kostnadene til trekantsambandet vil bli lavere enn dagens kostnader
ved de to sambandene. Dette inkluderer kapitalkostnader for nybygget
og supplering av fergetilbudet til Kvitsøy med hurtigbåt.

Forslaget ble behandlet av fylkeskommunen i
desember, og er nå til ny fylkeskommunal behandling. Departementet
har derfor ikke fullført behandlingen av denne saken, og
har heller ikke gjort noe vedtak om å omgjøre
de to riksvegsambandene til et trekantsamband.

Det er knapphet på ferger og knappe
bevilgninger til drift av riksvegene. Jeg håper derfor
at den fylkespolitiske behandling av saken bidrar til en lokal løsning.

  Da Stortinget behandlet samferdselsbudsjettet
for i år, ble de meget stramme rammene som er for drift
og vedlikehold, vedtatt. Det var sågar strid om rammenes
størrelse, men det er ikke temaet her i dag. Innenfor de
rammene gjorde vi det klart at mange gode og rettferdige ønsker
ikke kunne imøtekommes. Derfor er jeg alltid lydhør
overfor lokal behandling, hvis man der kan finne løsninger.
Den lokale behandlingen som nå foregår om disse
sambandene, er ikke avsluttet. Jeg avventer det svaret, ut fra den
enkle kjensgjerning at ingen kan ha mer penger enn det som finnes,
og ingen kan ha flere ferger enn det som finnes, men finner man
en minnelig overenskomst, er det alltid av det gode. Men som sagt,
det trykket ligger nå lokalt, og jeg avventer svaret.





                

 Det er meget uheldig at utenlandske kjøretøyer
trafikkerer glatte norske vinterveger kun utstyrt med sommerdekk.
Dette er imidlertid ikke tillatt.

Bruk av vinterdekk, eventuelt også kjetting,
er påbudt når forholdene krever slik utrustning.
Dette fremgår uttrykkelig av forskrift om bruk av kjøretøy § 1-4,
hvor det bl.a. heter:

«Kjøretøy
må ikke brukes uten at det er sikret tilstrekkelig veggrep
i forhold til føret, om nødvendig ved bruk av
vinterdekk med eller uten pigger, kjetting eller liknende.»

Ansvaret for at kjøretøyer
er utstyrt i samsvar med dette påligger sjåføren,
og mangelfull dekkutrustning gir grunnlag for straffansvar.

Førere av utenlandske kjøretøy
kan imidlertid feilbedømme føreforholdene i Norge.
I tillegg har det vært nødvendig å bedre
kontrollen og informasjonen ved grensepassering vedrørende
påbudt dekkutrustning i Norge. Vegdirektoratet har derfor
i samråd med Samferdselsdepartementet den 9. september
1998 sendt ut en presisering til alle vegkontorer om hvordan regelverket skal
forstås og praktiseres.

Vegdirektoratet arbeider i tillegg nå med
en brosjyre på flere språk som skal distribueres
ved alle landets grensestasjoner samt til bilbrukerorganisasjoner
m.v. i andre land, og som gjør det klart at det i Norge
er påbudt med vinterdekk eller kjetting når det
er glatt vegbane.

  Grensestasjonen er viktig, for det er jo ikke
alle som kommer til Norge med ferge. Men jeg ser godt synspunktet
om ferger, og jeg skal ta med meg det syn at når man skal
gi opplysningsmateriell videre, bør man se på alle
praktiske muligheter. 

Jeg vil tilføye at når det
gjelder utenlandsregistrerte kjøretøyer i Norge,
er det allerede reagert kraftig når det gjelder tunge kjøretøyer.
Der er grensestasjonene særdeles viktige, med en påbudt
kontroll når det gjelder å se på bl.a.
fartsbrev og å være aktive. Så det synspunkt
som representanten har tatt opp, ligger meg tungt på sinne,
det handler om trafikksikkerhet og det å berge liv og unngå skade. 





                

  Regelverket for bygging og drift av gassdrevne
ferger er ferdig utviklet. Også de tekniske utfordringene
ved gassdrevne ferjer er løst. Tidligere denne måneden
ble det inngått kontrakt med norsk verksted om bygging
av gassdrevet ferge til Møre og Romsdal Fylkesbåtar
as. Forsøket er basert på flytende gass, LNG,
levert på tankbil fra Tjeldbergodden.

Ferga, som vil ha 100 bilplasser og sertifikat
for inntil 300 passasjerer, forutsettes brukt i samband på Moldefjorden.
Investeringskostnadene vil bli ca. 30 pst. høyere
enn for en tilsvarende dieseldrevet ferge. Etter det jeg kjenner til,
blir dette verdens største passasjerskip bygd for gassdrift.
Det blir dessuten verdens første passasjerskip bygd etter
et eget regelverk for bygging og drift av slike skip. Jeg anser
dette nybygget som et pionerprosjekt.

Som opplyst i departementets budsjettforslag
for i år synes det ikke praktisk mulig å bygge
en ferge for sambandet Mortavika – Arsvågen basert
på forsøksdrift på komprimert gass, CNG.
Leveranser av flytende gass fra Tjeldbergodden er en lite aktuell
løsning, bl.a. på grunn av høye transportkostnader.
Produksjon av flytende gass fra et kondenseringsanlegg i nærheten
av sambandet til energipris sammenlignbar med prisen for diesel
er ikke avklart. En gassferge vil bare avta en mindre del av anleggets
produksjon. Det gjenstår derfor avklaring av både markedsmulighetene
og finansieringen av et slikt anlegg.

  Det er korrekt at jeg i deler av svaret viste
til et annet samband, men det var for å vise at det er
en utvikling på dette området, og at det er en
sammenheng mellom de to fergene som tidligere er blitt behandlet. 

Når det gjelder denne saken, er den
grundig omtalt i budsjettproposisjonen for i år, og i merknad
fra en rekke partier i samferdselskomiteen blir det bedt om at jeg
i egnet form kommer tilbake til Stortinget. Det vil jeg, men jeg
har ikke noen endelige svar når det gjelder verken tidsperspektivet
for dette eller de spørsmål jeg tok opp i hovedsvaret
til representanten Nordtun nå. Jeg er opptatt av å se
hva jeg kan gjøre. Det er det jeg kan si på det
nåværende tidspunkt.





                

  NSB Gods arbeider kontinuerlig med å finne
transportløsninger som tilgodeser både kundens
krav til kvalitet og fleksibilitet og krav til lønnsomhet.
Derfor har NSB i relasjon til Mosjøen sett det nødvendig å foreta
tilpasninger i driftsopplegget. Dette har skjedd i dialog med kundene,
og NSB mener de nå har et konkurransedyktig tilbud med
betjening via Mo i Rana, Bodø eller Trondheim.

Sentralt i NSBs vurderinger omkring betjeningen
av containerkundene er bruken av Nordlandsbanen til transport av
fisk. NSB legger stor vekt på å etablere et tilbud som
er attraktivt i forhold til transport av fisk til kontinentet. Dette
er en tidssensitiv transport, og NSB har derfor funnet det nødvendig å finne
løsninger som gir raskest mulig transport, slik at selskapet
kan tilby konkurransedyktige fisketransporter med jernbane. Det
driftsopplegget som nå er etablert, innebærer
at det totale volumet av gods som går på jernbane, øker.
Dessuten vil dette driftsopplegget bety økt konkurransekraft
for NSB, som igjen er ventet å gi positive ringvirkninger
for jernbanen som transportform.

  Først en generell kommentar. Hvis
ikke NSB Gods omorganiserer virksomheten sin, blir godstogene sjeldnere
og sjeldnere. Det å bruke omlasting med bil for å styrke
jernbanen som godsform, styrker jernbanen. Det vil faktisk føre
til at man kan få et godsvolum som øker antall
tog, og når det gjelder Mosjøen, er daggodstoget
beholdt.

Det andre spørsmålet som
representanten tok opp, er det generelle konkurranseforholdet mellom
veg og bane. I den sammenheng er jeg meget klar over problemstillingen
som knytter seg til de vogntog han nevner, og jeg vil bl.a. ta opp
de spørsmålene når jeg skal besøke
det tyske formannskapet for samferdselsspørsmål
i Bonn i begynnelsen av februar. Jeg er her generelt opptatt av
at jernbanen skal kunne styrke sin utvikling, men vil ikke nå knytte
ytterligere kommentarer til en sak som ikke er behandlet. På det
nåværende tidspunkt er det, så vidt jeg
vet, kun i Sverige og Finland at man har slike vogntog som dette,
mens resten av Europa, bl.a. Tyskland, ikke tillater det. 

