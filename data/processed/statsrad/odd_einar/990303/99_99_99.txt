 Rassikring er et av Regjeringens satsingsområder,
og det er lagt opp til en betydelig satsing på rassikringstiltak
i 1999.  Dette gjelder både på stamvegnettet og
på det øvrige riksvegnettet.  I tillegg er det
satt av midler til særskilte rassikringstiltak.  Jeg viser
også til at Samferdselsdepartementet om kort tid legger
fram Nasjonal plan for rassikring.  Det vil her bli gitt en mer
konkret og detaljert beskrivelse av aktuelle rassikringstiltak enn
det som er naturlig i mer generelle proposisjoner og meldinger.
 Rassikringsplanen vil være grunnlag for arbeidet med kommende
statsbudsjett og for arbeidet med Nasjonal transportplan 2002-2011.

Men satsingen på rassikringstiltak
er også i sterk grad avhengig av hvordan lokale myndigheter
prioriterer bruken av vegmidlene i det enkelte fylke.  Siden rassikringsstrekningene
i stor grad tilhører det øvrige riksvegnettet, vil
lokale myndigheter med det nye styringssystemet for Statens vegvesen
måtte avveie satsingen på rassikringstiltak i
forhold til andre viktige vegtiltak.

Kostnadene ved rassikringstiltak er svært
høge.  For eksempel er kostnadene ved bare å sikre
utsatte steder i Sogn og Fjordane anslått til 1,4 milliarder kr.
 I lys av de trange rammer på vegbudsjettet står
vi derfor overfor store utfordringer i rassikringspolitikken.  Det
er i denne forbindelse særlig viktig at lokale myndigheter
tenker gjennom dette når de tar stilling til prioriteringen
av riksvegmidlene.

Områder med rasproblemer finnes i
alle fylker.  Rogaland, Hordaland, Sogn og Fjordane, Møre
og Romsdal, Nordland og Troms er likevel mest utsatt.  Jeg har ikke så langt
tenkt at det er riktig å peke ut ett fylke som såkalt symbolfylke,
slik representanten Nistad uttrykker det.  Men jeg vil i forbindelse
med prosessen omkring Nasjonal transportplan gå nøye
gjennom slike utfordringer i fylkene.

   Jeg vet godt hva jeg sa på fylkesårsmøtet
i Sogn og Fjordane Venstre.  Jeg sier ikke forskjellige ting forskjellige
steder, så jeg sa ikke noe annet om statsbudsjettet der
enn jeg gjør her.  

Men i tillegg sa jeg noe som jeg gjerne kan
gjenta fra Stortingets talerstol.  Jeg sa at etter vedtak av samferdselsbudsjettet
for i år sitter alle store partier igjen med like trang
ramme, det være seg regjeringspartiene, Arbeiderpartiet,
Høyre og Fremskrittspartiet.  Det gir en betydelig utfordring.
 

Så inviterte jeg til følgende
høyttenkning, på tvers av geografiske skiller
og partiskiller:  Hvis man på tvers av disse skillene kunne
tenke på vegsatsing som en del av næringssatsingen,
ble det kanskje skapt rom på en måte som vi ikke
har i dag.  Og hvis det var mulig i debatten om den generelle kommuneøkonomi,
f.eks. i samtalene mellom Kommunenes Sentralforbund og staten, å tenke
i slike baner, kunne det skapes rom.  

Grunnen til at jeg tok dette opp, er selvfølgelig
at infrastrukturtiltak er livsviktige for livet rundt omkring i landet,
spesielt i kommuner som er knyttet sammen i meget sårbare
bo- og arbeidsmarkedsregioner.  Disse tankene står jeg
selvfølgelig inne for fullt ut, og jeg gjentar dem svært
gjerne fra Stortingets talerstol.  Jeg har gitt uttrykk for dem
her tidligere, og jeg gjentar dem gjerne i dag.





                

 Jeg vil vise til at premissene for utbygging
og delvis bompengefinansiering av ny Rv 35 på strekningen
Lunner-Gardermoen er lagt gjennom stortingsbehandlingen av St.prp.
nr. 85 for 1997-98, Om delvis bompengefinansiering av ny Rv 35 Lunner-Gardermoen
i Oppland og Akershus. Som omtalt i proposisjonen, er det tatt hensyn
til miljøforhold i planene for prosjektet.

Det framgår av bompengeproposisjonen
at endelig planavklaring for parsellen fra Grualia til fylkesgrensen mellom
Oppland og Akershus kom høsten 1997. Etter innsigelse fra
Statens vegvesen Oppland til Lunner kommunes vedtak om lang tunnel
gjorde Miljøverndepartementet i oktober 1997 vedtak om
statlig reguleringsplan for parsellen. I vedtaket går det
fram at strekningen skal ha kort tunnel. Senere forslag om omgjøring
av denne beslutningen ble avvist av Miljøverndepartementet
i februar 1998.

Jeg er kjent med at bompengeselskapet arbeider
med forskotteringsspørsmålet. Samferdselsdepartementet
er i utgangspunktet villig til å vurdere forskottering.
Forskottering må imidlertid vurderes i hvert enkelt tilfelle
i henhold til gjeldende retningslinjer og ut fra behovet for å innfri øvrige
forpliktelser. En eventuell forskottering må ha basis i
lokale vedtak, og departementet avventer derfor at lokale myndigheter
eventuelt tar opp denne saken.

Etter mitt syn er det imidlertid ikke riktig å stille økte utgifter
for å få tidligere nytte av vegen opp mot dyrere planløsninger.

  Kjernen i problemet, for å holde
meg til representantens uttrykksmåte, er at Stortinget
har fattet et vedtak. Statsråder skal følge stortingsvedtak,
spesielt når de i saksbehandlingen har gjort rede for de
konflikter som ligger til grunn, og som er avklart ved saksbehandlingen
i Stortinget. 

Det spørsmålet representanten
tar opp, er et forsøk på omkamp i en sak som er
reist gjentatte ganger. Det er det lov til å gjøre,
men til sjuende og sist kan man ikke sette seg til doms over stortingsvedtak
når sakene er framlagt og behandlet på en skikkelig
og ryddig måte. Det hører også med til
historien at jeg som statsråd, på vegne av Regjeringen,
la fram det forslaget som ble vedtatt, og som fikk bred tilslutning
her i Stortinget. Det er utgangspunktet. Andre planløsninger
for andre parseller får komme i sin tur senere – dersom
og når dette skulle bli aktuelt.





                

