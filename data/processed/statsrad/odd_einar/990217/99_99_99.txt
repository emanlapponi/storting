  I forbindelse med utbyggingen av Rv 827 gjennom
Kjøpsvik sentrum utførte Statens vegvesen grunnundersøkelser
for alle områder hvor det kunne forventes å oppstå noen
geotekniske problemer. Særlig gjelder dette områdene
ved Kjøpsvikvågen, hvor det både er utført
grunnundersøkelser for ombyggingen og utvidelsen av ferjekaiområdet
og en fylling inn mot tunnelpåhugget på den andre
siden av Kjøpsvikvågen. Statens vegvesen
har i alt utgitt tre geotekniske rapporter som omhandler disse områdene,
og har gjennomført anleggsarbeidene etter de forholdsregler
som disse beskriver. Tysfjord kommune har ikke tatt kontakt med Vegvesenet
i Nordland angående skader på sykehjemmet i Kjøpsvik.
Jeg er derfor ikke kjent med hva slags skader det eventuelt dreier
seg om, eller omfanget av disse.

Avstanden mellom sykehjemmet og den nye vegen
er ca. 80 meter på det minste. Mellom sykehjemmet og den mest
omfattende fyllingen til ny rundkjøring vil man finne fjell
i dagen. Ut fra dette og ut fra sin samlede geotekniske kunnskap
om området antar Vegvesenet at det er svært lite
sannsynlig at det skal være noen sammenheng mellom eventuelle
skader på sykehjemmet og veganlegget fra 1992. Statens
vegvesen Nordland vil for øvrig ta kontakt med Tysfjord
kommune for at de i fellesskap kan se på forholdene i Kjøpsvik.

Vegdirektoratet er av den oppfatning at de
grunnundersøkelser som utføres i regi av Statens
vegvesen, er tilfredsstillende og dekker behovet for å kunne
planlegge og bygge veger med tilfredsstillende sikkerhet. Når
det gjelder større løsmasseskred som er gått
i de senere år, er det ikke påvist entydig sammenheng
mellom eventuelle mangler ved utførte grunnundersøkelser
og mulige årsaker til skredene. Jeg har for egen del ikke
grunnlag til å trekke denne vurderingen i tvil.

  Selv om Tysfjord kommune ikke har tatt kontakt
med Nordland vegkontor, og selv om vegkontoret for sin del mener
at de har gjort et godt arbeid og ikke kan se noen sammenheng, vil
de likevel ta kontakt med kommunen for å se på forholdene
i Kjøpsvik, så får man se hva de finner
ut av.

Når det gjelder generelle utredninger,
er det min oppfatning at Vegvesenet tar med seg erfaringer fortløpende for å se
hva de har å lære, og at arbeidene er slik som
jeg gav uttrykk for i mitt første svar, så jeg
har ingen grunn til å trekke Vegvesenets vurdering i tvil.





                

  I tråd med ansvarsfordelingen mellom
forvaltningsnivåene har staten det overordnede ansvar for å utvikle
og fastsette rammebetingelser for kollektivtransporten. Det er imidlertid
fylkeskommunene som har ansvaret for prioritering av kollektivtransporten
i fylkesplanleggingen.

Staten tar ansvar for den lokale kollektivtransporten på en
rekke måter, bl.a. ved overføring av midler til
fylkeskommunene gjennom det generelle rammetilskuddet, alternativ
bruk av riksvegmidler og bompenger til investeringer i infrastruktur
for kollektivtransporten, og tilskudd til slik infrastruktur i og
rundt de større byene – de såkalte storbymidlene.

I St.meld. nr. 37 for 1996-97, Norsk veg- og
vegtrafikkplan 1998-2007, foreslo Samferdselsdepartementet at Statens
vegvesen skulle få et økt planansvar også for kollektivtransporten,
særlig i tilknytning til de store byområdene.
Det ble i stortingsmeldingen også understreket at Samferdselsdepartementet
tar sikte på å videreføre og styrke innsatsen
for kollektivtransporten innenfor investeringsrammen i vegbudsjettet.

Samferdselsdepartementet har i brev som gikk
ut til alle fylkeskommunene og Oslo kommune våren 1998, oppfordret
til at det settes i gang lokalt arbeid med kollektivplanlegging,
og at myndighetene i dette arbeidet kan nyttiggjøre seg
plan- og utredningskompetansen i Statens vegvesen.

For våre største byområder
arbeides det med konkrete planer for helhetlig utbygging av kollektivtrafikken,
der planer om bybaner inngår i ulik grad. Mest omfattende
er planleggingen for forsert utbygging av kollektivtrafikken i Oslo
og Akershus, den såkalte Oslo-pakke II, som vil bli lagt
fram for Stortinget. Et annet viktig eksempel gjelder forslaget
om transportplan for Nord-Jæren. Som kjent er denne saken
fremmet for Stortinget. I samsvar med fylkestingets vedtak inngår
en såkalt realiseringsstudie for bybane i tiltakene som
vurderes.

Jeg vil understreke betydningen av at det foreligger
et godt helhetlig plangrunnlag for aktuelle kollektivtiltak, herunder
bybaner. Staten har flere muligheter til å bidra til finansieringen.
Det er viktig at kollektivtiltak blir prioritert lokalt i samband
med de ordinære prosesser for fordeling av statlige midler,
og ikke minst at det samtidig også vises lokal vilje til å prioritere
og finansiere kollektivtiltak innenfor de lokale myndigheters ansvarsområde.

  Når jeg var generell i det første
svaret, var det fordi det var grunn til å minne om at for å få til
løsninger må det faktisk samarbeides på tvers
av forvaltningsnivå. Da kan ikke en statsråd oppføre
seg på Stortingets talerstol som om det ikke eksisterer ulike
forvaltningsnivå. Men når det først er
slik, får jeg for det første nok en gang rose
kommunene på Nord-Jæren og Rogaland fylkeskommune
for Nord-Jærplanen, som ligger til behandling i Stortinget,
fordi de viser en slik vilje til både helhetlig planlegging
og finansiering. Dernest vil jeg vise til at jeg før jul
tok initiativet til en utredning om styrking av samarbeidet på tvers
av forvaltningsnivå når det gjaldt kollektivtrafikk.
Den er sendt på høring med høringsfrist
ved utgangen av januar måned. Jeg vil i tillegg gjennomføre
nok en reiserunde til de fire største byområdene
for å se på hvordan disse prosessene går,
og forvisse meg om at de faktisk skjer i samsvar med det brevet
som gikk ut fra departementet i fjor vår. Så jeg har
en sterk interesse av dette, men for å få til
spleis og dugnad på tvers av forvaltningsnivå må man
være sikker på at det samarbeides. Derfor måtte
jeg, når jeg representerer staten og departementet her,
også understreke at det må være en slik
vilje til stede lokalt. Er det en slik vilje, har man noe å snakke
om.





                

  I forbindelse med de omfattende sporarbeidene
på Skøyen stasjon i 1998 og innfasing av flytoget
mellom Oslo S og Asker ble kjøringen av lokaltogene på Østfoldbanens østre
linje og Gjøvikbanen gjennom Oslotunnelen innstilt
fra og med 30. november 1997.

Forutsetningen var at de nevnte lokaltog skulle
snu på Oslo S inntil de nye stasjonene på Nationaltheatret
og Skøyen var ferdig utbygd med fire spor og kapasiteten
i Oslotunnelen kunne økes med ca. 50 pst. I henhold til planene
vil denne kapasitetsøkningen være tilgjengelig fra
og med rutetermin R.00.1, som skal gjelde fra begynnelsen av år
2000. Jernbaneverket vil starte prosessen for fordeling av ruter
til denne ruteterminen i mai 1999. 

NSB BA opplyser at det foreløpig ikke
er tatt endelig stilling til om og når gjennomkjøringen
av Gjøvikbanens og østre linjes lokaltog skal
gjenopptas. NSB vil imidlertid vurdere dette i forbindelse med sitt
innspill til planleggingen av rutetermin R.00.1.

  Jeg verken kan eller vil være mer
presis på det nåværende tidspunkt – av
to grunner. For det første må vi fysisk sett vite
at alle anleggsarbeidene kommer i gang, og at de blir ferdige. Nå ser
det ut til at det vil bli oppfylt, men vi skal altså ha
alt endelig på plass på Nationaltheatret stasjon.
For det andre knytter ruteplanleggingen seg selvfølgelig
til hvordan NSB tenker seg hele opplegget sitt, og jeg vil derfor
ikke gå inn på enkeltheter nå. Men jeg
er kjent med behovet for å se kollektivtransporten i Oslo-området
i en større sammenheng, og at den sammenhengen bør
ha med seg alle elementene som representanten tok opp. Så representanten kan
regne med at jeg tar med meg de forhold som hun har fremmet i sitt
spørsmål, i mitt videre arbeid med saken.





                

  Reisende fra Arendal har i dag et godt kollektivt
reisetilbud bl.a. til Oslo med både ekspressbuss og tog,
i tillegg til privatbil. Det er ikke en målsetting i seg
selv at reisende må bruke fly, men at flytransport benyttes
der dette representerer det mest effektive transportmidlet.

En samlet vurdering av transportstandarden
i området tilsier etter min oppfatning derfor at statlige
midler ikke bør brukes til oppgradering av Gullknapp flyplass.

Jeg vil også peke på at innenfor
de relativt stramme økonomiske rammer som staten avsetter
til flyplassinvesteringer av ulik karakter, anser jeg heller ikke
statlige investeringer på Gullknapp flyplass som aktuelt,
da det er langt mer presserende oppgaver å løse
ved andre lufthavner.

Jeg vil til slutt henvise til prosesser i forbindelse
med utarbeidelsen av Nasjonal Transportplan, der lokale vurderinger
og prioriteringer for neste planperiode skal danne grunnlag for
vurderinger av framtidig fordeling av samferdselsmidler. I den grad
Gullknapp flyplass av lokale krefter i denne prosessen blir framholdt
som et prioritert satsingsområde framfor andre samferdselsformål, vil
jeg komme tilbake til problemstillingen ved framleggelsen av Nasjonal
Transportplan.

  De 55 mill. kr som representanten
snakket om, var det som var forutsatt avsatt for å dekke
behovet for småfly som hadde tilhold på Fornebu,
ved nedleggelsen av Fornebu. De er forutsatt disponert til det formålet.
I den sammenheng var Gullknapp flyplass ikke vurdert av helt saklige
og åpenbare grunner, for den var ikke vurdert til å tilfredsstille
de krav som forelå i den sammenheng. 

Når det gjelder de generelle spørsmålene
som representanten tar opp, vil fylkeskommunen og senere også Stortinget
få en enestående sjanse til å se samferdselsinvesteringer
i sammenheng når Nasjonal Transportplan behandles. Her
er det lagt opp til at man skal se sammenhenger mellom transport
på vei, på bane, på sjøen og
i lufta. Aust-Agder fylkeskommune har selvfølgelig den muligheten,
har hatt den nå og vil få den på nytt
igjen til høsten, og representanten vil få den
når saken kommer til Stortinget neste vår. 

Jeg ser ikke for meg at Gullknapp flyplass
blir en del av det norske kortbanenettet i den nærmere
del av framtiden som jeg med rimelighet kan ha noen som helst oversikt
over.

