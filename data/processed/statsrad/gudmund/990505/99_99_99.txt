  Hvor personer skal folkeregistreres
som bosatt, må avgjøres i forhold til det regelverk
som foreligger, og ikke i forhold til hvor den enkelte ønsker å være
bostedsregistrert. Det er selvsagt ikke tale om tvangsflytting eller
umyndiggjøring, men om praktisering av gjeldende regelverk.

Den aktuelle saken gjelder uenighet om faktum
etter at kvinnen flyttet fra farsgården på øya
Flatøy i Bjarkøy kommune. Hun har lærerjobb
i Harstad, og er enslig. Folkeregisteret har lagt til
grunn at hun på grunn av arbeidet også har selvstendig
bolig i Harstad, og at hun må antas å ha flere
overnattinger i denne boligen enn på farsgården. Etter
den såkalte døgnhvileregelen som gjelder for enslige,
skal et slikt faktisk forhold lede til bostedsregistrering i Harstad.

Kvinnen hevder at hun ikke har egen bolig i
Harstad, og at hun stort sett dagpendler mellom farsgården
og Harstad for å skjøtte lærerjobben
sin. Legges dette faktum til grunn, blir døgnhvileresultatet
motsatt, og hun skal være bostedsregistrert på farsgården.

Jeg kan naturligvis ikke gå inn i
en slik uenighet om faktum. Folkeregisteret må bygge sin
bevisvurdering på det mest sannsynlige faktiske forhold
etter at alle relevante opplysninger er tatt i betraktning. Er kvinnen
misfornøyd med denne bevisvurderingen, kan hun be om at saken
forelegges Folkeregisterets overordnede i skatteetaten.
Hun kan naturligvis også vurdere om hun kan fremskaffe
bedre dokumentasjon på at hun faktisk dagpendler og ikke
ukependler.

Når det gjelder regelverket, minner
jeg om at Finansdepartementet har til vurdering om kriteriene for
bostedsregistrering av enslige ukependlere bør mykes opp, slik
at bolig i hjemkommunen lettere slår igjennom overfor bolig
i arbeidskommunen. Jeg vil komme tilbake til Stortinget med dette
regelverkstemaet til høsten.

  Det temaet som vi nå har til vurdering
i Finansdepartementet, om hva som skal anses som bopel, er såpass
komplisert at det er vanskelig for meg allerede nå å antyde
noe sikkert om hva resultatet vil bli. Men min vurdering er at det
har vært urimelig at man kanskje har en veldig bra bolig
i hjemkommunen, f.eks. arvet fra foreldrene, hvor man bor så sant
og så ofte det er mulighet for det, og så arbeider
i en annen kommune og har der en – skal jeg kalle det – noe «mindreverdig» bolig,
men hvor det bl.a. er kokemuligheter, som er ett av de kriteriene
som legges til grunn i dag for om man skal anse boligen i arbeidskommunen
som ens egentlige bopel, og derfor må anses bosatt der.

Det er dette vi nå må forsøke å finne
noe mer ut av. Problemet er at man kan risikere å gå fra
den ene grøfta, som jeg nok må si at vi i dag
føler at vi er i, og rett over i den andre grøfta,
hvor det vil slå igjennom at det er boligen i hjemkommunen
som mer eller mindre alltid vil være den boligen man skal
anses å bo i, selv om det – nær sagt – kun
er en feriebolig.





                

