 Dette spørsmålet krever at
jeg kort redegjør for regelverket knyttet til gebyr for
tollforretninger.

I henhold til tolloven § 7 kan Tollvesenet
tillate at tollforretninger også kan utføres utenfor åpnings-
og ekspedisjonstiden eller utenfor tollstedet.  For slike tollforretninger
kan det kreves særskilt godtgjørelse til statskassen
etter nærmere forskrift fastsatt av Kongen.

Av tollovforskriftens punkt 2.3.1. og 2.4.1.
framgår det at det skal betales et gebyr til statskassen
for tollekspedisjoner og klarerings- og oppsynsforretninger
som utføres utenfor tollsted, eller når tollstedet
ikke er betjent.  Gebyret skal betales på grunnlag av gjeldende
timesatser og skal ikke overstige kostnader Tollvesenet
har til levering av tjenesteytelsene.

Timesatsene for rekvirert overtid ble fastsatt
av Stortinget i forbindelse med Stortingets behandling av St.prp. nr. 1
for 1998-99 for Finans- og tolldepartementet og er nå 205
kr pr. time for 50 pst. overtid og 275 kr pr. time for 100 pst.
overtid.  For timesatser for kost- og skyssgodtgjørelse
vises til den sentrale særavtalen «Regulativ for
reiser innenlands for statens regning», som ble gjort gjeldende
fra 1. mars 1998.

Kristiansand distriktstollsted opplyser at
praksis vedrørende ileggelse av gebyrer ble skjerpet høsten
1998.  Endringen innebærer ikke noen forskjellsbehandling,
men medfører tvert imot at distriktstollstedet nå har
samme praksis som andre distriktstollsteder i landet, og at tollloven
og tollforskriftens intensjoner dermed blir oppfylt.

  Det jeg har skjønt ut fra opplysninger
fra Kristiansand distriktstollsted, er at man nå har skjerpet
håndhevelsen av det gjeldende regelverk noe, slik at i
forhold til tidligere praksis er noen av nabokommunene rundt Kristiansand
kommet dårligere ut. Men hvis man ser hele landet under
ett, er dette en likebehandling. Det er ikke bare i Kristiansands-området man
har den ulempen at det vil påløpe gebyrer ved
en tjenesteytelse hvis man bor i en annen kommune eller noe ifra
distriktstollstedet.

Hvorvidt dette kan oppfattes som urimelig,
vil jeg ikke ta standpunkt til. For meg er det i hvert fall et viktig poeng
at man praktiserer regelverket likt over hele landet.





                

  Ligningsloven § 3-13 nr. 2 bokstav
f bestemmer at ligningsmyndighetenes taushetsplikt ikke er til hinder
for at opplysninger om overtredelse av bestemmelser innenfor skatteetatens
forvaltningsområde gis til politiet eller påtalemyndigheten til
bruk i en straffesak. Hvilke forhold som skal anmeldes, beror på ligningsmyndighetenes
skjønn. Skattedirektoratet utarbeider retningslinjer for
skjønnsutøvelsen.

Hvorvidt en lovovertredelse skal anmeldes eller
ikke, beror på dens omfang og på ligningsmyndighetenes
vurdering av hvor klanderverdig den skattepliktige har opptrådt.
I vurderingen vil en altså legge vekt på vedkommendes
subjektive forhold. Her vil f.eks. profesjonalitet kunne få betydning.
Det er imidlertid grunn til å understreke at det er personens
opptreden i forhold til regelverket på ligningsmyndighetenes
forvaltningsområde som er til vurdering, og ikke personens
posisjon i samfunnet for øvrig. I denne sammenheng er det
grunn til å understreke at hensynet til likebehandling
må veie tungt.

Påtalemyndighetens behandling av anmeldelsene
og hvor langt avgjorte saker blir gjort offentlig kjent, kan jeg
ikke gå inn på. Justisministeren har det politiske
ansvaret for påtalemyndigheten, men bare Kongen i statsråd
kan gi instruks til påtalemyndigheten. Som politikere bør
vi generelt avholde oss fra å gripe inn i påtalemyndighetens
arbeid.

  Som jeg understreket i mitt første
svar, må det være en førende holdning
at man skal ha likhet for loven – likebehandling må veie
tungt også i slike spørsmål.

Som jeg ellers sa, bør ikke vi som
politikere blande oss inn i påtalemyndighetens behandling
av anmeldelsene. Jeg er enig i at man på det aktuelle området
har andre reaksjonsmidler, som Monsen var inne på i sitt
tilleggsspørsmål, men jeg føler ikke
at det skal utelukke at enkelte saker likevel blir vurdert som så alvorlige
at de bør anmeldes og behandles også som ordinære
straffesaker.





                

  I forbindelse med behandlingen av St.prp.
nr. 1 for 1998-99 om skatte-, avgifts- og tollvedtak for 1999 ble
det vedtatt et fritak for engangsavgift for ikke salgbare kjøretøy
til undervisningsformål. Fritaket er en kodifisering av
departementets mangeårige praksis med å gi avgiftsfritak
for slike kjøretøy som stilles til disposisjon
for undervisningsformål.

Jeg viser for øvrig til svar på spørsmål
om samme tema fra representanten Erik Dalheim, stilt i spørretimen den
3. februar 1999. Det er i dag ikke regler om fritak for avgift ved
gaver. Et generelt avgiftsfritak for kjøretøy som
gis i gave til undervisningsformål, vil medføre
et press i retning av å innføre fritak også for
andre typer avgifter og til andre formål enn undervisning.
De provenymessige konsekvenser av slike fritak vil da kunne bli
store. Avgiftsfritak for gaver, men ikke for kjøp, vil
dessuten kunne motivere til avgiftsspekulasjoner. På denne bakgrunn
anser jeg et fritak for gaver å ha uheldige sider.

Problemstillingen vil kunne opphøre
ved en omlegging av engangsavgiften fra en innførselsavgift
til en registreringsavgift. Toll- og avgiftsdirektoratet arbeider med
en teknisk tilretteleggelse for en slik omlegging. Det kreves omfattende
utredninger før en slik omlegging kan foretas, slik at
det er vanskelig å tidfeste når ordningen vil
kunne gjennomføres. Arbeidet er imidlertid prioritert.

  Jeg er enig i at det er viktig at undervisningen
på det aktuelle området er så realistisk
som mulig. Jeg er også enig i at den teknologiske utviklingen
gjør det nødvendig at bilene ikke er altfor gamle,
hvis det skal bli en realistisk undervisning. Jeg mener nok allikevel
at det er for betenkelig å gå inn på det
som ligger i representantens spørsmål, her og
nå – særlig når det kan være
forhåpninger om at om ikke altfor lang tid løses
dette problemet av seg selv, ved at det blir en registreringsavgift
istedenfor som nå en innførselsavgift. Jeg kan,
som jeg sa i mitt opprinnelige svar, ikke tidfeste når
det vil komme. Men saken er prioritert, så det vil ikke
brukes lengre tid på dette spørsmålet
enn høyst nødvendig før en eventuell
omlegging kan skje. 





                

