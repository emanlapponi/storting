  Moloanlegget i Reinfjord ble tatt opp som
nyanlegg og omtalt i statsbudsjettet for 1984, og endelig plan ble
lagt fram i budsjettet for 1987. På grunn av vanskelige
grunnforhold ble arbeidene stoppet i 1988. Det er hittil utført
arbeid for ca. 5 mill. kr i Reinfjord, men uten at disse investeringene
har gitt noen nytte. Å få til en minimumsløsning
for et moloprosjekt, slik det opprinnelig var planlagt, vil kreve
minst 20-22 mill. kr i tillegg.

Fiskeridepartementet hadde 13. november 1997
et møte med Kvænangen kommune om havneforholdene
i Reinfjord. Kommunens ønske om en eller annen form for molo
i Badderen ble også lagt fram på nevnte møte. Kystverket
ble deretter gitt i oppdrag å få utredet det tidligere
framlagte forslaget om flytemolo både for Reinfjord og
for Badderen. I samarbeid med SINTEF er det nå foretatt
analyser av den nytte, målt i antall bruksdager, som kan
forventes av en flytende konstruksjon med bredde 3 m og dyptgående
0,6 m for begge steder.

Kystdirektoratets vurdering er at det er urealistisk å bygge
en fast molo, og at en flytende bølgedemper heller ikke
vil gi noen fullgod løsning verken for Reinfjord eller
Badderen. Fiskeridepartementet slutter seg til Kystdirektoratets
vurdering. I brev til Kvænangen kommune av 15. juli 1998
gjorde vi oppmerksom på at staten på denne bakgrunn,
og med særlig vekt på de sikkerhetsmessige forhold,
ikke vil kunne stå som utbygger og eier av et slikt anlegg.
Hvis kommunen likevel vil ha en slik løsning, vil staten
kunne bidra i finansieringen av dette som et tilskuddsprosjekt over
kap. 1064, post 60. Det er overfor Kvænangen kommune lagt
til grunn at staten vil kunne bidra med inntil 75 pst. tilskudd
for ett av de nevnte anleggene. 

Prisoverslag for en slik flytemolo er i størrelsesorden 4-6 mill. kr.

Kvænangen formannskap har i sitt vedtak
av 19. august i år vist til at den foreslåtte
bølgedemperen synes å ha for liten dimensjon.
I denne sammenheng må det imidlertid påpekes,
slik det også er gjort i vårt brev av 15. juli
i år, at en bølgedemper av større dimensjoner ikke
i vesentlig grad vil forbedre forholdene. Det synes derfor ikke
hensiktsmessig på nytt å vurdere å bygge
en større bølgedemper, slik formannskapet i Kvænangen
har bedt om. Departementet vil selvfølgelig følge
opp saken videre med sikte på å komme fram til
en løsning som er best mulig for Kvænangen innenfor
forsvarlige økonomiske rammer.

  Som jeg sa i mitt første svar, ble
arbeidet med bygging av molo i Reinfjord stoppet allerede i 1988
på grunn av at man da konstaterte at det var helt umulig å kunne
bygge en molo i det området. På den bakgrunn ble
det så vurdert en såkalt bølgedemperløsning
i et samarbeid med kommunen. Som jeg har redegjort for, viste det
seg at en bølgedemperløsning ikke ville vært
tilfredsstillende. Og alle forhold knyttet til det gjør
at staten vanskelig kan se å stå ansvarlig for
den, men vi vil fullt ut støtte opp om kommunen med bygging av
en slik dersom kommunen tar ansvaret. 

Departementet har videre satt i verk tiltak,
som det er bevilgninger på budsjettet for i år,
til å foreta opprydding, som kommunen har bedt om, etter
den anleggsvirksomheten som ble stanset i 1988. Og det er allerede
inngått kontrakt med en privat entreprenør som
skal foreta det arbeidet på vegne av staten, og det vil
bli gjennomført fortløpende.

Når det ellers gjelder en fortsatt
dialog med kommunen, er departementet selvfølgelig åpen
for det, men vi må få et formelt svar tilbake
på vårt tilbud til kommunen. Hvorvidt det blir
rettssak – det er selvfølgelig fritt for enhver å anlegge
sak mot staten, også for Kvænangen kommune.





                

  Gildeskål Forsøksstasjon AS
har søkt om godkjenning av eierstruktur og forlengelse
av FoU-konsesjon med seks år knyttet til FoU-forskriftens
bestemmelser. Søknaden ble avslått av Fiskeridirektoratet
i første omgang, og klagesaken er nå til behandling
i Fiskeridirektoratet. Direktoratet har i tilknytning til klagesaken
funnet behov for ytterligere informasjon vedrørende Gildeskål
Forsøksstasjon, og fortsatt gjenstår det å få oversendt
deler av denne. Saken gis høy prioritet, men det er ikke
mulig å si noe om når den blir ferdigbehandlet
i direktoratet.

Gildeskål Forsøksstasjon
har i påvente av avgjørelse i klagesaken søkt
om midlertidig forlengelse. Direktoratet har avslått søknaden,
og klagen over vedtaket er nylig oversendt Fiskeridepartementet
for behandling. Jeg kan imidlertid love at denne saken vil få en
rask behandling i departementet.

Fiskeridepartementet er klageinstans i selve
hovedsaken og vil få denne til behandling dersom Fiskeridirektoratet
opprettholder sitt vedtak. Jeg vil derfor ikke ta initiativ eller
stilling til denne saken før alle fakta foreligger og Fiskeridirektoratet
har avsluttet sin behandling.

  Jeg er enig med representanten i at forskning
er veldig viktig, og at det er forskningen som først
og fremst har bidratt til å bringe norsk oppdrett av laks
i verdenstoppen. Regjeringen har faktisk prioritert marin forskning
i det budsjettet som foreligger til behandling, nettopp på grunn
av det verdiskapingspotensialet som ligger i utviklingen av marine
produkter og oppdrettsnæringen spesielt.

Samtidig er det viktig at det forsknings- og
utviklingsarbeid som drives, har den nødvendige tillit,
og det har derfor vært stilt strenge krav til tildeling
av FoU-konsesjoner. FoU-forskriften angir hvem som kan søke
om konsesjon til forsøks- og forskningsformål.
Slike konsesjoner har primært vært forbeholdt
forskningsinstitusjoner på universitets- og høyskolenivå,
men kan under spesielle forutsetninger gis til andre. FoU-forskriften
er for tiden under revisjon, og i den sammenheng vil vi også vurdere å åpne
for andre relevante utviklingsprosjekt for å ivareta næringens
framtidige behov.





                

  Det er i spørsmålet vist
til en konkret sak som Fiskeridepartementet ennå ikke har mottatt
og fått satt seg inn i som klagesak. Jeg vil derfor ikke
kommentere denne saken nærmere. På generelt grunnlag
vil jeg likevel si følgende:

Fiskerimyndighetene mottar en del søknader
om slik utprøving av fiskeredskaper og utstyr som representerer en
større eller mindre utvikling i forhold til dagens utstyr. Det
pågår en jevn teknologisk utvikling, også på dette området.
Det har imidlertid vært praksis gjennom lang tid at man
i slike tilfeller blir henvist til å foreta den praktiske
utprøvingen av nyutviklet utstyr ved å nytte fartøy som
allerede er registrert i Merkeregisteret for fiskefartøy
og med kvoterettigheter. Dersom ikke vedkommende sjøl disponerer
et slikt fartøy og har adgang til å delta i det
aktuelle fisket, kan man søke samarbeid med fiskere om
praktiske utprøvinger.

Den bestemmelsen i saltvannsfiskeloven § 2
siste ledd som blir påberopt i disse sakene, hvor det heter
at «Fiskeridirektoratet kan tillate at vitenskapelige undersøkelser og
praktiske fiskeforsøk utøves uten hensyn til bestemmelsene
i eller i medhold av denne lov», har tatt sikte på å gi
hjemmel for det offentliges egne undersøkelser og forsøk
eller forsøk i samarbeid mellom offentlige institusjoner
og private parter. Det offentlige utfører et omfattende
arbeid både med sikte på ressursundersøkelser
og redskapsutvikling. Det er imidlertid ikke avsatt egne kvoter
til forskning.

Det er sjølsagt ikke målet å begrense
den enkeltes initiativ eller muligheten for å tjene penger
også innenfor denne delen av fiskerinæringen,
eller at private bedrifter eller kreative enkeltpersoner skal være
forhindret fra å prøve ut nye tekniske løsninger
innenfor fiskeriene. Slik utprøving bør imidlertid
gjøres innenfor den rammen av konsesjonsordninger, deltagerbegrensninger
og kvotereguleringer som gjelder for fiskerinæringen for øvrig,
ved at utprøvinger skjer på et fartøy
som allerede er inne i fisket. Det vil også gjøre
utprøvingen bedre og mer realistisk at folk som faktisk
driver fiske på denne måten, deltar i utviklingsarbeidet.

  La meg bare understreke at det fra departementets
side ikke er hensikten å forsøke å forhindre
at det foregår en utvikling av utstyr til fiskeflåten.
Slik utvikling av både utstyr og redskap har skjedd kontinuerlig
gjennom alle år, og det i et samarbeid mellom fiskere og
produsenter. Norsk fiskerinæring ligger teknologisk sett
som verdens ledende når det gjelder utviklingen av utstyr
og redskaper.

Som sagt har ikke vi fått denne saken
til behandling i departementet, og jeg kan dessverre ikke svare
konkret på de spørsmål som her reises
når det gjelder denne saken. Det vil vi komme tilbake til.
Men la meg bare si det slik at det ikke er noe til hinder for at
det kan nyttes eget fartøy sjøl om det ikke er
registrert i Merkeregisteret, men det blir da innenfor de reglene
lov om fritidsfiske fastsetter, slik at vedkommende bedrift ikke
helt er forhindret fra å benytte eget fartøy.

  Som jeg innledningsvis sjøl har sagt,
kan vi ikke gå til behandling av denne saken før
den foreligger i departementet. Og jeg tror nok at Fiskeridirektoratet
befinner seg i virkelighetens verden, men de må forholde
seg til det regelverk og det lovverk som er fastsatt av departement
og storting. 

Jeg har forstått det slik at det er
kvoter det her er spørsmål om, bl.a. av torsk.
Nå er det slik at vi har for lite totalkvoter i landet
både av torsk, hyse, sei og sild, slik at det er en betydelig
innskrenking i den enkelte fiskers mulighet til å drive
fiske. Alle kvoter, hver enkelt kilo, er utdelt til fiskerinæringen,
og direktoratet har dermed heller ingen kvoter å tildele
utover det som er tildelt ved årets begynnelse. Hvorvidt
vi skal se på noen ekstra kvote til utviklingstiltak i
framtiden, vil kanskje for kommende år bli vurdert i lys
av denne saken.





                

