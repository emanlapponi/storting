  Investeringsnivået i flåten går
i bølger og varierer fra år til år. På 1990-tallet
har den totale utskiftningstakten i flåten vært
gjennomgående lav. Flåtefornyelse i denne perioden
har tallmessig vært dominert av fartøy under 15
meters lengde. Et resultat av denne utviklingen er at gjennomsnittsalderen
for flåten har blitt svært høy for flere
driftsgrupper. Tall fra      SINTEF viser at dette bildet nå er
under endring ved at investeringstakten i den havgående
flåten har økt den senere tid.

Perspektivmeldingen som Fiskeridepartementet
la fram for Stortinget i 1998, og Stortingets behandling av meldingen,
danner utgangspunktet for fiskerimyndighetenes utforming av virkemidler
rettet mot flåten.

I perspektivmeldingen er modernisering og fornying av
fiskeflåten trukket fram som sentralt for å øke
den samlede verdiskapingen i næringen. Oppgradering av flåten
er viktig ut fra flere forhold. Høy gjennomsnittsalder
som medfører problemer i form av høyere driftskostnader,
vansker med å tilpasse fartøy til endrede miljø-
og kvalitetskrav, utnyttelse av biprodukter, håndtering
av avfall og sikkerhet og arbeidsmiljø for mannskapet.

Perspektivmeldingen peker på at det
vil være en sentral utfordring å oppgradere flåten
uten at dette skal medføre en ytterligere oppbygging av
fangstkapasiteten i næringen og øke presset på ressursene.
Stortinget gav sin tilslutning til at det er behov for flåtefornyelse
og modernisering uten at dette skal føre til kapasitetsøkning
totalt sett.

Av perspektivmeldingen framgår det
at Regjeringen vil prioritere utskiftning av den helårsdrevne
kystflåten mellom 15 og 34 meter. Denne gruppen har en
høy gjennomsnittsalder og er viktig for å sikre
stabil tilførsel av råstoff til fiskeindustrien.
Denne gruppen er også prioritert i retningslinjene til
SND. Det er etablert kondemneringsordninger som skal medvirke til å unngå kapasitetsøkning
ved fornying, og videre skal behovet for fornying av flåten
i Nord-Norge tillegges vekt.

I havfiskeflåten medfører
ulike konsesjonsordninger at denne gruppens adgang til å fiske
er så godt som fullstendig regulert. Påstanden
fra Naturvernforbundet er således ikke riktig. Ut fra behovet
for å begrense kapasitetsveksten varslet Regjeringen i
perspektivmeldingen at en ville vurdere innføring av en
konsesjonsordning for konvensjonelle fartøy over 28 meters
lengde. Fiskeridepartementet har nå sendt et
slikt forslag ut på høring.

Etter min mening er enhetskvoteordningen et
helt sentralt virkemiddel for å sikre kapasitetsbegrensning
innenfor de konsesjonsbelagte fiskerier. Ordningen innebærer at
fartøyeiere slår sammen flere kvoter, mot at et
fartøy trekkes permanent ut av fiske. Denne ordningen er
relativt ny, og det er for tidlig å trekke konklusjoner
av virkningen av den på sikt.

  Når det vises til at det er en kritisk
rapport som er lagt fram, vil jeg bare vise til at den uttalelsen
kommer fra Naturvernforbundet og er en tolkning som Naturvernforbundet,
men ikke SINTEF og rapportskriveren, står bak. Rapportskriveren
har helt klart avvist de tolkningene som Naturvernforbundet har
kommet med i sine pressemeldinger til media. Det som rapporten viser,
er at det bare er økning i nivået på investeringene
i flåten, og hvilken gruppe investeringene har skjedd innenfor.
Den sier ingenting om fangstkapasiteten, slik som    Naturvernforbundet
og spørreren egentlig legger i det. 

Når det så gjelder hvor investeringene
skjer, må man skille mellom to områder. Det ene
er områder der staten deltar med investeringer og tilskudd.
Jeg har for noen uker siden svart i spørretimen på det
spørsmålet. Det er en betydelig god balanse mellom
nord og sør, og mellom hav og kyst på dette området. 

Det andre er de investeringene som rederne
selv bekoster fullt ut innenfor fartøykonsepter som er
godkjent innenfor kapasitetssystemet. Jeg synes ikke det er riktig at
fiskeriministeren skal ta ansvar for det. 





                

