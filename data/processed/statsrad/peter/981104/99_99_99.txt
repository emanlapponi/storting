  En av de viktigste utfordringene for Fiskeridepartementet
og Kystverket er å tilrettelegge for økt verdiskaping
i fiskerinæringen gjennom bl.a. utbygging og vedlikehold
av fiskerihavner, slik det også ble påpekt i St.
meld. nr. 46 for 1996-97, Havner og infrastruktur for sjøtransport.

Det er i dag et stort behov for utbygging av
fiskerihavner. I hovedsak gjelder det eksisterende havner, og behovet
er knyttet til både utdyping og molobygging. Det er også et
betydelig etterslep i vedlikehold.

Nevlunghamn var ført opp som ett av
flere prosjekter for utbedring i Kystverkets disponeringsplan for
1998, det såkalte «utrykt vedlegg» til
St. prp. nr. 1 for 1997-98. I 1997 ble moloene i Årviksand, Hasvik
og Hammerfest påført store og kostbare stormskader,
for ca. 30 mill. kr. I tillegg til dette har det vært en
forsert framdrift og kostnadsøkning ved enkelte igangværende
anlegg. Dette har ført til at Nevlunghamn og svært
mange andre prosjekt måtte tas ut av arbeidsplanen for
1998.

Nevlunghamn er ikke ført opp igjen
i Kystverkets disponeringsplan for 1999. Dette har sammenheng med
at Larvik og Brunlanes nå er slått sammen til
ett havnedistrikt hvor fiskeriaktiviteten er spredt på flere
havner, samtidig som fritidsbåtflåten er en sterk
pressgruppe innen bruk av havnene. Kystverket har derfor bedt om
at det utarbeides en plan for at bruken av havnene skal kunne ses
under ett. Kommunen har satt i gang dette arbeidet, men Kystverket
har ikke funnet det riktig å gå inn og prioritere
arbeid i enkelthavner i kommunen før endelig plan foreligger.

 Jeg kan godt forstå den frustrasjon
som mange kanskje føler på grunn av at det tar år
før et havneprosjekt blir gjennomført, men dessverre
er det slik og har vært slik fra Finnmark og den russiske
grensen, langs hele kysten og til svenskegrensen. De midlene som
staten har stilt til disposisjon over havnebudsjettet, har ikke
vært nok for å imøtekomme de ønsker
om utbygging som har vært. I årets budsjett har
vi imidlertid økt bevilgningene med 15 mill. kr
for å kunne imøtekomme ønskene på en
bedre måte. Samtidig har Kystverket lagt opp til en mer
rasjonell gjennomføring av havneutbyggingen ved å fullføre
prosjektene. Det innebærer at færre prosjekt kan
tas inn samtidig til utbygging, men vi regner med at det ved å rasjonalisere
på denne måten skal bli rom for flere prosjekt
og få dem fullført. 

  Nå er jeg ikke enig i at man bør
regne prosentregning slik som representanten gjør. Vi må se
det ut fra hvor vanskelig det er å skape havner i de forskjellige
fiskeridistriktene, ved å se på kostnadene for å bygge
en havn, f.eks. i Finnmark. I Vardø er det brukt flere
titalls, kanskje flere hundretalls mill. kr for å bygge
ut Svartneshavna. Når det gjelder Berlevåg, som
kanskje er et av de vanskeligste prosjektene, har man på samme
måten gjennom år brukt titalls mill. kr for å skape
den havnen som Berlevåg har fått i dag. Høsten
1996 og mesteparten av 1997 fikk vi stormskader på tre
moloer i Nord-Troms og i Finnmark som til sammen kostet 30 mill.
kr, og de må selvfølgelig gå foran nye prosjekt.
Hvis man ikke reparerer de skadde moloene, kan man risikere en fullstendig
rasering av moloene, og selvfølgelig da ødeleggelse
av havnene. Så det er bakgrunnen for at vi kun har tre
nye prosjekt i arbeidsplanen for 1999.





                

   La meg først få lov til å bemerke
at bakgrunnen for at en innførte den begrensede inspektørordningen
for ringnotfartøy som fisker makrell, var at det i fjor
ble avdekket at det hadde foregått en omfattende dumping
av fisk.  Hensikten med inspektørordningen er bl.a. å følge
utviklingen i fisket og å påse at fisket foregår
i tråd med regelverket, herunder kontroll av fangstdagbøker
og landinger av fangst.  I tillegg tar inspektørene prøver
for Havforskningsinstituttet.

I likhet med mange andre offentlige kontrollorganer har
Fiskeridirektoratets Kontrollverk veiledninger som beskriver inspektørenes
arbeidsoppgaver, og hvordan de skal opptre i de enkelte kontrollsituasjoner.
 Den aktuelle veiledning for kontroll av fiske er unntatt fra offentlighet i
medhold av offentlighetsloven § 6.2 bokstav c.
 Veiledningene tar utgangspunkt i gjeldende forskrifter.

Fiskerimyndighetene ser det helt nødvendig å ha
slike veiledninger for å sikre at de næringsutøvere
som blir kontrollert av Kontrollverket, blir likt kontrollert, uavhengig
av hvilke inspektører som utfører arbeidet, og uavhengig
av hvilke regioner kontrollen utføres i.  Dette bidrar
til å sikre likebehandling av næringsutøverne.

Ved å gjøre innholdet i veiledningene
kjent vil det lett kunne oppstå situasjoner der den kontrollerte
spekulerer i å tøye grensen for sin utøvelse
av næringsvirksomhet i forhold til gjeldende regelverk.
 Det vil derfor kunne medføre at næringsutøverne
tilpasser sin aktivitet og dermed omgår og således
motvirker offentlig kontroll- eller reguleringstiltak.  Jeg kan
ikke se at det kan skape eventuelle problemer for fiskerne at arbeidsveiledningen
til inspektørene ikke er kjent.

Jeg er således av den oppfatning at
det fortsatt er nødvendig å unnta kontrollveiledningene
fra offentlighet.  Jeg kan ikke se at dette strider mot Regjeringens
målsetting om større åpenhet i forvaltningen.

Når det gjelder årets begrensede
inspektørordning på ringnotfartøy som
fisket makrell, kan jeg opplyse at erfaringene fra alle deler av
denne ordningen vil bli evaluert.

Lodve Solholm hadde
her teke over presidentplassen.

   En kunne jo oppfatte representanten Bastesen
dit hen at en ikke bør kontrollere utøvelsen av
fisket så strengt at alle er nødt til å holde
seg innenfor regelverket.  Men la meg bare understreke at det fra
næringens side er presisert helt klart at det er nødvendig
med streng kontroll, slik at alle næringsutøvere
holder seg innenfor det regelverket som er nedfelt for utøvelsen
av fisket, og de kvotene som er fastsatt.  Det er helt nødvendig
for at det skal bli respekt hos alle utøverne for regelverket.
 

Bakgrunnen for at vi iverksatte en begrenset
inspeksjonsordning er, som jeg sa, at det i fjor ble avdekket betydelig
omgåelse av regelverket ved dumping av makrell, makrell
med mindre økonomisk verdi enn det man kunne oppnå ved å sortere
ut og bare ta den største. Jeg må si at det ikke
er korrekt som representanten Bastesen fremhevet, at vi ikke har
lov og regelverk. Vi har et detaljert forskriftsverk som er fastsatt
ved kgl. resolusjon, og næringen er kjent med alle de forhold
som gjelder reguleringsutøvelse fra myndighetenes
side.

  Jeg kan selvfølgelig ikke kommentere
denne saken som Bastesen reiser her. Jeg har heller ikke mulighet
til å kontrollere hvorvidt framstillingen hans er korrekt.
Men det som er et faktum, er at vi har et detaljert regelverk for
utøvelse av fiske. For makrell går det bl.a. på i
hvilken tilstand fangsten kan tillates å bli sluppet ut
av nota. Vi har detaljerte regler for kvoter for det enkelte fartøy
og likedan for føring av dagbok, som er de vesentlige områdene
som skal være med på å kontrollere at
den enkelte utøveren av fisket holder seg innenfor regelverket.
Og det er det regelverket kontrolløren om bord skal påse
blir overholdt. Det skulle ikke være noe problem verken
for skipper på et fartøy eller for reder å forstå at
det er det rederen og skipperen har å forholde seg til.





                

