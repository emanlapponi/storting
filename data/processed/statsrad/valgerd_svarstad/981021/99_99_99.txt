 

  Eg vil gjerne gjenta det som eg sa i svaret
mitt, at det beste eg kan gjera for at kommunane og barnehagane
skal bli så fleksible, er å sjå på dei
statlege overføringane til barnehagedrifta. Og det er akkurat
det vi har gjort, for vi har òg sett undersøkinga
frå SIFO, som representanten Bekkemellem Orheim refererte
til. Vi veit òg gjennom erfaringane i utviklingsprogrammet
at det å vera brukartilpassa må bety større
fleksibilitet. Om ikkje representanten kan sjå andre positive
ting med kontantstøtta enn akkurat dette, har det iallfall
tvinga fram denne fleksibiliteten i barnehagane. Det har vore viktig
for meg at denne fleksibiliteten òg skal vidareførast
til dei borna som er over tre år, slik at dei skal få det
same tilbodet. Trengst det ein 70 pst. plass, skal ein
få det – og betala for 

det

.

Men så må ein i samarbeid
med barnehageeigarane og dei som jobbar innanfor barnehagane, sjå litt
på kor stor grad av fleksibilitet dei skal legga opp til,
for her kan det vera kryssande interesser i forhold til å gi
borna eit godt tilbod. Dette skal vi drøfta i stortingsmeldinga,
og då kjem vi nærmare tilbake til den problemstillinga.

  Eg har lyst til å streka under det
som eg prøvde å seia på slutten av førre
svar, at fleksibiliteten må ein òg sjå på i
samanheng med stabiliteten for borna og dei som jobbar i barnahagane.
Eg inviterer til ein brei debatt med førskulelærarane og
barnehageeigarane for å få til begge delar.

Det er noko eg har lyst til å minna
representanten om. Eg er heilt sikker på at ho har lese
budsjettframlegget som Regjeringa har lagt fram òg på dette
punktet, og då har representanten sannsynlegvis fått
med seg at frå 1. august har vi lagt opp til akkurat den
same graden av fleksibilitet i overføringane for dei som
er over tre år og dei som er under tre år, for å oppnå det
som vi veit foreldra ynskjer. Det er faktisk ein etter måten
dyr overføringspraksis vi har lagt opp til for å oppnå denne
fleksibiliteten. Eg trur det er viktig for at vi skal oppnå det
som representanten òg er opptatt av, at tilbodet skal vera
foreldretilpassa, brukartilpassa. Det kostar pengar, og det har
vi altså lagt inn i neste års budsjett. Eg vonar
vi får støtte frå Arbeidarpartiet for
det. 





                

  Eg vil først korrigera at «Regjeringa
har stadfestet at kontantstøtte og sosialhjelp skal kunne
regnes opp mot hverandre». Regjeringa har sagt at det ikkje
er noko i vegen for å gjera dette, men ikkje at kommunane 

skal 

ta omsyn til kontantstøtta
ved utmåling av sosialhjelp. 

Økonomisk sosialhjelp blir gitt til personar
som ikkje er i stand til å sørgja for sitt eige
livsopphald, og som treng hjelp for å kunna overvinna eller
tilpassa seg ein vanskeleg livssituasjon. Det er eit grunnprinsipp
i lov om sosiale tenester at sosialhjelpa skal vera subsidiær.
Alle andre inntektskjelder skal altså vera utnytta før
det er aktuelt å gi sosialstønad. Det finst pr.
i dag ikkje heimel i sosialtenestelova til å pålegga
kommunane å sjå bort frå visse ytingar
når stønad til livsopphald blir utrekna. Sosial-
og helsedepartementet har gitt rettleiande retningsliner til sosialtenestelova.
Av retningslinene frå 1993 går det fram at det
skal gjerast ei individuell behovsprøving i kvart einskilt
tilfelle på grunnlag av den økonomiske, sosiale
og helsemessige situasjonen til søkaren og familien. I
retningslinene blir kommunane oppmoda til å ta omsyn til
alle utgifter og inntekter når dei vurderer om ein person
har rett til stønad til livsopphald, og ved utmålinga av
stønaden. Dersom barnetrygda blir rekna med på inntektssida,
skal alle utgifter til forsørging og omsorg bli tatt med
på utgiftssida. I tråd med sosialtenestelova og gjeldande
retningsliner har kommunane høve til å ta omsyn
til at familien får kontantstøtte når
dei vurderer retten til sosial stønad og fastset storleiken
på stønaden. Dette gjeld også overfor
einslege forsørgjarar.

Ut frå gjeldande regelverk som gir
rom for skjønn, kan det vera skilnader mellom kommunane
både med omsyn til kva for inntekter som blir lagde til
grunn ved utrekninga av sosial stønad, og med omsyn til
storleiken på den stønaden som blir utbetalt.
Dette er ikkje nødvendigvis urimeleg, for levekostnadene
kan òg variera frå kommune til kommune. Men Regjeringa
ynskjer å motverka urimelege forskjellar mellom kommunane.
Sosial- og helsedepartementet arbeider for tida med revidering av
dei statlege retningslinene til lov om sosiale tenester. Eit mål
for dette arbeidet er felles kriterium som grunnlag for tildeling
av sosialhjelp. Ulike spørsmål knytte til nivået
på sosialhjelpa vil bli tatt opp i ei stortingsmelding om
utjamning av levekår. Denne meldinga skal etter planen
leggast fram for Stortinget i 1999.

Asmund Kristoffersen hadde
her overtatt presidentplassen.

  Det er iallfall ein ting eg kan avkrefta med
ein gong. Eg sit ikkje mykje roleg og ser på at ting skjer.
Det blir jobba med sakene kontinuerleg.

Når det gjeld lovverket her, er det
viktig å sjå på det. Det hadde vore enkelt
dersom vi hadde visst at alle kommunar hadde det nokolunde likt
i dag, slik at det vart gitt dei same ytingane. Men eg trur spørjaren
veit like godt som eg at det er veldig store skilnader frå den
eine kommunen til den andre. Difor var ein av dei fyrste tinga denne
regjeringa greip fatt i, faktisk å sjå på korleis
dei som har minst, har det. Vi ynskjer å legge til rette
for eit regelverk der det ikkje skal vera store skilnader kommunane
imellom.

Som eg sa, jobbar Sosial- og helsedepartementet
no med å senda ut nye retningsliner. Vi har faktisk retningsliner
i dag, og eg veit at fleire av kommunane ikkje kjem til å ta
med kontantstøtta når dei skal rekna ut sosialhjelp. Representanten
viste til ei Bergens-avis. Eg har fått stadfesta av ordføraren
i Bergen at dei ikkje har tenkt å ta kontantstøtta
med når dei skal rekna ut utbetaling av sosialhjelp. Altså:
Hadde regelverket vore likt i dag, hadde dette vore lett. Men fordi
det er så store skilnader, er det ikkje fullt så lett
som representanten gir uttrykk for at det er.

 Fyrst eit lite hjartesukk: Når sitatet «Det
er foreldrene som skal være stabiliteten i barnas liv» kan
møta motstand og uklarleik, skjønar eg ikkje korleis
vi skal uttala oss for at ingen skal skulda oss for eit eller anna
uhumskt her. Men representanten Karin Andersen prøver ut
frå eit intervju i ei avis å gi meg meiningar
eg slett ikkje har, og spør difor om eg finn det uviktig
med krav til kvalitet og stabilitet når det gjeld tilsynsordningar
for born.

Eg meiner sjølv at eg fleire gonger
har forsøkt å gjera det klart, både i
denne salen og i media, at det er foreldra sjølve som skal
avgjera kva for omsorg førskuleborna deira skal ha, og
ikkje det offentlege. Om foreldra vel barnehage, som er det tilbodet
det offentlege gir, er eg den fyrste til å vera einig i
at staten og kommunane skal legga til rette for eit best mogleg
kvalitativt og stabilt tilbod, til ein rett pris, slik at dei som
ynskjer det, òg skal kunne ta tilbodet i bruk.

Alle foreldre ynskjer likevel ikkje offentleg
barnetilsyn og vel private løysingar, som praktikant eller
dagmamma. Andre vel å vera heime med borna i eitt eller fleire år
av oppveksten. Dette er ei avgjerd som dei einskilde foreldra
sjølve tek. Det er, for å ta intervjuet i Dagbladet
opp att, mi meining at det er og skal vera foreldra som skal utgjera
stabiliteten i borna sine liv, ikkje tilsynsløysingane,
same kva karakter dei har eller type løysing ein vel – eit
standpunkt som altså ikkje er til hinder for at eg vil
halda fram arbeidet med å gjera barnehagane til så kvalitative,
gode og stabile tilbod som mogleg.

 : Eg undrar meg av og til litt over spørsmålsstillingane.

Når det gjeld barneomsorg, vil kvaliteten
alltid vera i høgsetet. Men eg vil ikkje stå her
på Stortingets talarstol og seia at det er barnehagane
som gir den beste kvalitet, stabilitet og tryggleik til borna. Det
er foreldra som har det overordna ansvaret, og alle dei foreldra
som klarar å ta det ansvaret, skal sjølvsagt få gjera
det. Vi veit at det er enkelte foreldre som treng hjelp, og dei
skal få hjelp. Men no snakkar vi altså om den
meir gjennomsnittlege barnefamilien, med foreldre som tar borna
sine behov på alvor.

Valfridom vil seia at ein skal kunna velja
om ein vil ha ein trygg, god og stabil barnehageplass. Eg har vore opptatt
av innhaldet i barnehagen heile tida. Men det er ikkje sikkert representanten
ynskjer å høyra på det øyra, fordi
ho heller ynskjer å nedkjempa ideen om kontantstøtte,
som skapar større valfridom. Eg er opptatt av at foreldra
skal få lov til å velja. Og eg trur faktisk at
dei aller fleste foreldra har bornas beste i tankane òg
når dei vel omsorgsløysingar. Då vel
nokre av dei barnehageplass, nokre vel å vera heime med
borna sjølve, medan andre vel å ha deltidsjobbar
og kombinerer kanskje med praktikant eller dagmamma. Praktikant
og dagmamma kan òg vera gode, trygge og stabile omsorgsformer.
Det har eg gode erfaringar med sjølv. Barnehagen skal sjølvsagt òg
vera det. Det å påstå at det eine er
mykje meir verdifullt enn det andre blir ein diskusjon som faktisk kan
bli ganske forvirrande.

   Barnehage er eit svært
godt tilbod til borna – iallfall gode barnehagar. Eg har
påstått nokre gonger at vi har gode og dårlege
barnehagar. Vi har gode og dårlege praktikantar
og gode og dårlege dagmammaer. Dagmamma kan vera ei svært
god tilsynsordning for borna, spesielt dei yngste. Barnehage er
det òg. Og desse tilboda treng ikkje stå i konflikt
med kvarandre.

Barnehagelova er viktig. Og vi skal evaluera
kontantstøttereforma nøye. Det som har vore hovudmålsettinga for
meg når det gjeld kontantstøttereforma, er at
born og foreldre skal bruka meir tid saman. Det er ein av dei tinga vi
vil fylgja svært nøye. Om det skulle skje at vi
ikkje oppnår den målsettinga, er det klart at
eg er villig til å sjå på reguleringar
og andre endringar i forhold til kontantstøttemodellen.
I Finland har dei gjort det fleire gonger etter at dei gjennomførte
lova, på bakgrunn av ulike ting som har skjedd i samfunnet.
Dette er ikkje ei lov som må vera slik i all æve.
Det er klart vi kan sjå på ulike heldige og uheldige
utslag av dette. Eg er open for å vurdera dette når
vi får evalueringa av reforma på plass.





                

