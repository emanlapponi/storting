   Det er rett at marknadsføringslova
ikkje har noko generelt forbod mot å retta reklame mot
born.  Men lova inneheld eit forbod mot at næringsdrivande
utfører handlingar som er urimelege i høve til
forbrukarane, eller på annan måte er i strid med
god marknadsføringsskikk.  Reklame som utnyttar born sin
tillit til dei føresette, eller utnyttar at borna har mindre
erfaring og er meir godtruande enn vaksne, vil vera i strid med
god marknadsføringsskikk.

Som representanten Moland seier i spørsmålet
sitt, finst det i dag reglar som regulerer reklame retta mot born
i etermedia. Kringkastingslova har eit forbod mot i det heile å senda
reklame retta særleg mot born i radio eller på fjernsyn.
Kringkastingslova har også eit forbod mot å senda
reklame ti minutt før og etter eit barneprogram. For Forbrukarombodet,
som fører tilsyn med marknadsføringsregelverket,
er reklame retta mot born eit prioritert område.

Når det gjeld kva for tiltak eg eventuelt
vil foreslå, viser eg til at Regjeringa førebur
ei melding om forbrukarpolitikken. Denne meldinga tar vi sikte på å legga
fram for Stortinget før sommaren. I meldinga vil born og
reklame vera eit viktig tema. Med utgangspunkt i meldinga vonar
eg at vi vil få ein brei debatt i Stortinget, der representantane
kan gje uttrykk for kva for tiltak dei meiner er ynskjelege og naudsynte.
Eit viktig emne gjeld balansen mellom å verna borna, t.d.
gjennom regelverket, og å gjera dei flinkare
gjennom opplæring, slik at dei sjølve kan gjera
gode val.

