336 skvadronen ved Rygge hovedflystasjon er oppsatt med kampflyet F-5, som i mer enn 30 år har vært i operativ tjeneste i Forsvaret. I St.meld. nr. 22 for 1997-98 redegjorde Regjeringen for at kampflyvåpenet fram mot 2006 vil bli dimensjonert med sikte på å opprettholde fire operative skvadroner, og at skvadronen som opererer F-5, vil bli lagt ned tidlig i perioden 1999-2002. 




Luftforsvaret sliter med en anstrengt personellsituasjon med mangel på erfarne flygere og kvalifisert teknisk personell. Det er derfor behov for å konsentrere ressursene om trening og opplæring på F-16. I forlengelsen av Stortingets behandling av forsvarsbudsjettet for 1999 vil virksomheten ved 336 skvadronen likevel bli opprettholdt inntil videre, inkludert flyging med F-5. Arbeidet med å vurdere utfasingen av F-5 fra krigsstrukturen og nedleggelse av 336 skvadronen fortsetter, slik det er redegjort for i Regjeringens budsjettforslag. Dette skjer i overensstemmelse med hovedretningslinjene i St.meld. nr. 22 for 1997-98, jf. Innst. S. nr. 245 for 1997-98, og omleggingen av Luftforsvarets organisering i oppfølging av Innst. S. nr. 244 for 1997-98, jf. St.prp. nr. 45 for 1997-98. De fagmilitære utredningene skal munne ut i en anbefaling til Forsvarsdepartementet, som i sin tur vil fremme eventuelle forslag til endringer for Stortinget på et tidligst mulig tidspunkt.




 Forsvarsministeren kan bekrefte at en F-5 ikke bare vil være flygedyktig, men være i luften også etter nyttår i 1999.




Fra Forsvarsdepartementets side vil det nå bli sendt ut et styringsdirektiv – allerede i dag, hvis alt går etter planen – som vil gi nødvendige føringer med hensyn til videreføring i henhold til Stortingets vedtak, ikke bare når det gjelder skvadronen, som det alltid vil ta sin tid å foreta en vurdering av, men også når det gjelder operativ flyging. Så F-5 vil være å finne i luften også etter 1. januar.




 Gjennom St.prp. nr. 70 for 1994-95 ble det foreslått å samordne Hærens territorielle regimenter og Heimevernets distriktsstaber fra 1. august 1997. Stortinget vedtok en kolokalisering mellom de nevnte enheter der dette var hensiktsmessig. Dette innebærer at enhetene plasseres sammen, men forblir selvstendige avdelinger med hver sin ledelse, stab og lagre. Kolokalisering krever derfor større bygningsmasse enn en samordnet avdeling. Gjennom dette vedtak ble forutsetningene for organisasjonsendringen med hensyn til kostnader og tidsplan vesentlig endret. I henhold til Forsvarets tidsplan skulle ny kolokalisert organisasjon være på plass innen 1. januar 1999, der forholdene vedrørende eiendom, bygg og anlegg lå til rette for dette. Der ny bygningsmasse måtte ferdigstilles, skulle ny organisasjon være på plass i løpet av år 2000.




Vurderinger i forbindelse med gjennomføringen av kolokaliseringen viser at kostnadene ved den valgte løsningen er vesentlig høyere enn ved en samordning. Beregninger utført av de lokale brukere resulterte i et totalt investeringsbehov på 175 – 200 mill. kr for å kunne fullføre kolokaliseringen. På Setnesmoen ble kostnadene beregnet til 29 mill. kr til nye kontorer og lagre. Forsvaret gjennomfører nå en kvalitetskontroll av disse behovene. Det er fram til år 2001 avsatt 40 mill. kr til byggetiltak i forbindelse med kolokaliseringen. Av dette beløpet har Forsvaret funnet å kunne avsette 13 mill. kr til byggetiltak på Setnesmoen, og man vil be lokale myndigheter utrede hvilken løsning man kan få til innenfor denne rammen. 




Kostnadene innebærer at det ikke har vært mulig å følge den opprinnelige tidsplan for kolokaliseringen. Forsvarsdepartementet har i forbindelse med oppfølgingen av budsjettet for 1999 pålagt Forsvaret å videreføre arbeidet med nettopp kolokaliseringen. Den antas nå tidligst å kunne være fullført i sin helhet i 2005.




Forsvarsministeren tar representanten Husøys oppfordring til etterretning. Jeg vil kvalitetssikre, som jeg nevnte i mitt første svar, de tallene som ligger på bordet, og se om de omfatter mer enn behovet skulle tilsi. Men det er etter en foreløpig oversikt ikke grunn til å tro det, iallfall i utgangspunktet.




Nå er det jo slik at det er Stortingets vedtak som teller, og det er det som lojalt vil bli fulgt opp av Forsvaret. Det er også slik at det er Stortinget som både fatter beslutningene på dette området og fatter budsjettvedtakene som gir de nødvendige bevilgninger. Ut fra tidligere erfaringer og ut fra min tro på Stortinget regner jeg med at Stortinget vil sørge for at det i fremtiden også vil være samsvar mellom de vedtak som konkret fattes, og de bevilgninger som gis til oppfølging også på dette området.





                

