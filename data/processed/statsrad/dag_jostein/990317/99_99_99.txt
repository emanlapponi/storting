  Siden forsvarsminister Fjærvoll tidligere
har hatt gleden av å svare på en del spørsmål
fra representanten Langeland, er det hyggelig at samferdselsministeren
med samme navn kan gjøre det i dag. La meg da si til spørsmålet:

Etter ordinær saksbehandling mellom
Statens vegvesen og Rederienes Landsforening ble ferjedisponeringsplanen
for 1999 klarert i oktober i fjor. Det har i ettertid vært
sett på mulighetene for bedring av tilbudet i stamvegsamband
på Vestlandet. I Rogaland gjelder dette sambandet Mortavika – Arsvågen,
hvor det på grunn av trafikkveksten har vært ønskelig å få satt
inn en tredje ferje, som også sikrer halvtimes frekvens.

I samsvar med ferjedisponeringsplanen brukes
M/F «Stavanger» for tiden i sambandet
Mortavika – Arsvågen som erstatningsferje i forbindelse
med periodisk vedlikehold. Ferja forutsettes å være
tilbake i Tau-sambandet før palmesøndag.

På grunn av knapp materiellsituasjon
i andre fylker har det ikke latt seg gjøre å skaffe
egnet leieferje. For tiden arbeider vegsjefen i Rogaland og Rogaland
Trafikkselskap AS med bistand fra Vegdirektoratet med å finne en
løsning der M/F «Stavanger» erstattes
i Tau-sambandet med to andre ferjer. Disse skal til sammen ha tilsvarende
kapasitet. Det er et siktemål å avklare dette
denne uken. Rogaland Trafikkselskap AS overtar i løpet
av året tre nye riksvegferjer. Nybyggene vil gi en vesentlig
oppgradering av ferjemateriell og -tilbud i fylket.

Jeg forventer at rutetilbudet ved bruk av tre
ferjer i Tau-sambandet tilpasses transportbehovet innenfor gitte økonomiske
rammer. Fordi kapasiteten opprettholdes og antall ferjer øker,
vil frekvensen i sambandet øke.

