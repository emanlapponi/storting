 I henhold til postforskriften av 1. juli 1997
skal Samferdselsdepartementet kun godkjenne portotakster for prioriterte
brev innenlands. Dette innebærer at styret for Posten som
et ledd i sin ordinære forretningsvirksomhet kan fastsette
alle andre porto- og gebyrsatser. Dette gjelder også gebyret
for tollbehandling av varer fra utlandet. Det følger av
dette at hjemmelen for innkreving ligger i styrets beslutningsmyndighet
i den ordinære forretningsvirksomheten.

Som en service for privatpersoner sørger
Posten automatisk for å få fortollet sendinger
fra utlandet. Fra 1. mars 1999 ble dette arbeidet, som en konsekvens
av endringer i merverdiavgiftsreglene for postordresendinger, utvidet
til også å gjelde sendinger med verdi under 200 kr.
For dette arbeidet kreves et gebyr på 80 kr pr. sending uavhengig
av varens verdi. Jeg har ikke problemer med å skjønne
at dette kan føles urimelig dersom varens verdi er lav,
men de faktiske kostnader for Posten ved fortollingsarbeidet er
uavhengig av varens verdi. Ifølge Posten er gebyret på 80
kr knapt nok til å dekke kostnadene ved arbeidet, men Posten
anser dette som en viktig service for kundene.

Det er også viktig å understreke
at personer som synes gebyret er for høyt, kan gi beskjed
til sitt lokale tollkontor om at man ønsker å gjøre
arbeidet selv. Kundene må da selv reise til nærmeste
tollsted og sørge for fortolling.

  Det er riktig som representanten Terje Johansen
understreker, at her er det to ulike vinklinger ute og går.
Men Posten opptrer her etter mitt syn som speditør, slik
at man forholder seg til de vanlige speditørvirksomhetene
og  -vilkårene, som bl.a. inkluderer gebyrer for håndtering
av sendinger fra utlandet. 

Jeg har fått opplyst, sist på morgenen
i dag, at dette gebyret før ble satt til 80 kr for tjenester
over 200 kr ettersom håndteringen også medførte
mer arbeid. Ved en reell fortolling for varer under 200 kr, innførte
man tilsvarende gebyr for hele prosessen, i og med, som jeg sa i mitt
første svar, at arbeidsomfanget i denne sammenheng er det
samme. Dette må altså ses langt utover en ren
merverdihåndtering.

  Statsråden har selvfølgelig
ikke noe imot å ta kontakt med Finansdepartementet, og
det vil da også bli gjort. Det som igjen er viktig å understreke,
er at dette gebyret er fastsatt av Postens styre, som har nødvendige
fullmakter til å fastsette takster og gebyrer utover enhetsportoen,
eller det som Samferdselsdepartementet etter Stortingets pålegg skal
bestemme. 

Jeg skjønner godt reaksjonen når
en pakke har veldig liten verdi i forhold til gebyrets størrelse.
Men jeg har vanskelig for å se at Samferdselsdepartementet
eller Stortinget, etter at Postens styre har fått de nødvendige fullmakter,
kan overprøve gebyrstørrelsen. Derimot, hvis det
er misforståelser knyttet til gavespørsmålet,
størrelsen på gaven etc., er det helt naturlig
at Finansdepartementet lager en avklaring på akkurat dette. 





                

