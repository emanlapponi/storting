 : Kjøring under påvirkning

av andre rusmidler enn alkohol, alene eller i kombinasjon med alkohol,

synes å være et økende problem. Det er

derfor et alvorlig trafikksikkerhetsspørsmål representanten

Laila Kaland tar opp. Det foreligger ikke nøyaktige tall

for omfanget av kjøring i påvirket tilstand i Norge,

men vi vet at i 1998 ble vel 9 300 sjåfører anmeldt

av politiet for kjøring i påvirket tilstand. Dette

tallet omfatter både alkohol- og annen ruspåvirkning. 

Vegtrafikkloven forbyr kjøring i påvirket

tilstand, uavhengig av om påvirkningen skyldes alkohol

eller andre rusmidler. Reaksjonene, i form av straff og førerkortinndragning,

er de samme, uansett om påvirkningen spores tilbake til

alkohol eller til andre berusende midler. Forskjellen er at loven

for alkohol har faste grenser for når en sjåfør

skal regnes som påvirket, mens man for andre rusmidler

foretar en konkret vurdering av om personen er påvirket.

Ved denne vurderingen legger domstolene vekt på blodprøver,

legeundersøkelser og sakkyndige uttalelser, som gir et

godt grunnlag for å kunne vurdere om sjåføren

var påvirket. 

Som omtalt i statsbudsjettet for 1999, har

Samferdselsdepartementet i samarbeid med Statens rettstoksikologiske

institutt vurdert om det ville være hensiktsmessig å lovfeste

faste grenser for enkelte narkotiske stoffer i vegtrafikkloven.

Departementets foreløpige konklusjon er at dagens vegtrafikklov

fungerer tilfredsstillende. 

Etter min vurdering er derfor ikke problemet

at vi mangler lovgivning på dette området, men

derimot at de lovreglene vi har, ikke etterleves i praksis. For å sikre økt respekt

for forbudet mot kjøring i påvirket tilstand ser Samferdselsdepartementet

det som viktig å satse på økt kontrollhyppighet.

Jo større risikoen er for å bli tatt, jo færre

vil sannsynligvis ta sjansen på å kjøre

i påvirket tilstand. Dessuten er forebyggende og holdningsskapende arbeid

knyttet til rusmiddelbruk i trafikken, viktig. Det vil derfor bli

gjennomført kampanjer rettet mot rus og alkohol hos motorvognførere. 

  Jeg er enig i at skoleopplæring

er vesentlig i denne sammenheng, og opplæring

i disse spørsmålene går inn i de fleste

skolesammenhenger med tyngde og som en vesentlig del, varierende litt

fra skole til skole ut fra hvilket materiell man har å forholde

seg til, og engasjementet hos dem som er lærere, riktignok.

Men her har vi voksne en stor utfordring. Eksemplets makt og ikke

minst den måten vi bringer fram budskapet på,

vil i holdningsskapende sammenheng ha den aller største

betydning.

Det spørsmålet stortingsrepresentanten

Kaland reiser om å vurdere blodprøver ved alle

trafikkulykker med personskader, tar jeg med meg tilbake for å få det

nærmere vurdert. Jeg kan ikke konkludere her og nå i

dag om det er tjenlig, om det er mulig og om det er riktig, men jeg

tar det med tilbake for å få det vurdert.





                

 Jeg er generelt meget opptatt av økt

sikkerhet i trafikken. Dette er viktig også for trafikk

i tunneler.

Det er meget sjelden at det oppstår

brann i et kjøretøy i en vegtunnel. I Norge har

Statens vegvesen registrert noe over 40 bilbranner i vegtunneler

de siste sju årene uten at mennesker er omkommet på grunn

av brannen.

Retningslinjene for sikring av vegtunneler

setter strenge krav til brannsikring i nye tunneler. For eldre tunneler

investeres det i inneværende fireårsperiode for Norsk

veg- og vegtrafikkplan årlig 40 mill. kr

for å bringe brannsikringen opp på et akseptabelt

nivå. Dette dreier seg om installasjon av nødtelefoner,

brannslokningsapparater og trafikksignalanlegg på utsiden

av tunnelen.

Statens vegvesen har i samarbeid med flere

eksterne parter startet et større utviklingsprosjekt rundt

tunnelspørsmålet, der sikkerhet har en sentral

plass. Det utredes også forskjellige slokkemetoder.

Jeg kan i tillegg opplyse at Kommunal- og regionaldepartementet

og Samferdselsdepartementet samarbeider om retningslinjer for brannsikring

i nye og eksisterende vegtunneler.

På jernbanesiden er det Statens Jernbanetilsyn

som godkjenner kjøreveg og rullende materiell. Det er to

forhold som vektlegges før nye jernbanetunneler kan tas

i bruk:

		at de sikkerhetstekniske krav som

gjelder for tunnelen og det rullende materiell, ivaretar hensynet

til brannsikring

		at beredskapsanalyser er gjennomført, samt at

det finnes beredskapsplaner i tilfelle ulykker skulle inntreffe

Samlet betyr dette at det arbeides kontinuerlig

for å øke sikkerheten i tunnelene.

  Når det gjelder tidspunktet for utredningenes

avslutning, er mitt inntrykk at det vil være best om man

får delutredninger underveis, altså at man ikke

trenger å vente til alt er ferdig utredet før

man gjør tiltak. Det vil være min holdning. Derfor kan

jeg ikke i dag tidfeste endelig når det vil være

riktig å sette en sluttstrek.

Til spørrerens henvisning til oppfinner

Andor Tømmervik om fjernstyrt slokking av branner i tunneler

må jeg dessverre som statsråd meddele at dette

er ukjent for Samferdselsdepartementet og vegmyndighetene, slik

at vi ikke har det tilstrekkelige grunnlag og kjennskap til prosjektet

til å vurdere dette seriøst. Signalene som er

gitt fra spørrerens side, vil bli tatt med videre. 

La meg bare minne om at når det gjelder

brannen i Mont Blanc-tunnelen, ønsker vi snarest mulig å få tilgang

til etterforskningsrapporten i forbindelse med den.

