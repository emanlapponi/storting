  De flyene som er sendt til Italia, har ikke
gjennomgått oppdateringsprogrammet Mid-Life Update. Derfor
mangler flyene den systemoppgradering som trengs for å utnytte
flyets våpen om natten under de sikkerhetsregler og kriterier
som normalt gjelder i en fredsoperasjon.

Norske F-16 er innmeldt til NATO i forhold
til den yteevne de har i dag, både når det gjelder
materiell og trening. Luftforsvaret har i alle år trent
på nattoperasjoner, men hovedmålsettingen har
vært å kunne opprettholde en minimums kapasitet,
først og fremst for å kunne utøve suverenitetshevdelse
i fred, og for å kunne forsvare seg mot en lett identifiserbar
motstander. Med andre ord: Vi kan fly operativt i mørke,
men har i dag ikke systemer som i stor nok grad kan identifisere
mål om natten på en tilfredsstillende måte
i en fredsoperasjon.

Når F-16 Mid-Life Update-oppgraderingen
er teknisk gjennomført i 2001, vil utdanningen av flygere
fortsette for å få full operativ nytte av det
nye systemet. Så selv om flyet er oppgradert, vil det kreve
en betydelig opplæring av flygere før vi kan si
at vi er operative med den nye kapasiteten Mid-Life Update gir våre
fly.

Hans J. Røsjorde hadde
her gjeninntatt presidentplassen.

  Forsvarsministeren ser ikke problemene på samme
måten som de nå ble beskrevet, fordi forsvarssjefen
sa noe mer i sitt intervju. Man må ikke bare lese ingressen
og glemme hvilken sammenheng ingressen står i. 

Jeg vil også minne om at det norske
forsvaret er klar til å gå i krig. Det er ingen
tvil om det. Vi er operative. Det jeg har prøvd å understreke,
og som er feil gjengitt fra dem som har uttalt seg i avisene, er
at vi er trent på nattoperasjoner, vi er trent på nattflyging,
og vi er operative i forhold til de oppgaver vi skal gjøre
i Italia og i Kosovo, i forhold til det vi har meldt inn, i forhold
til de eskortetjenester og følgeoppdrag vi skal ha. Vi
er fullverdig medlem av NATO. NATO har blitt informert om situasjonen
fra år til år, og har akseptert den. Det er altså ikke
noe som er ukjent, verken for NATO, for Forsvarsdepartementet eller
for norske politikere – hvis man hadde gått inn
i årsmeldingene for de senere år.





                

  Det er riktig som representanten Svendsen
hevder, at KV «Åhav» ble brukt som transportfartøy
i forbindelse med et politioppdrag i Meløy.

Det er imidlertid viktig å understreke
at dersom man skal vurdere Kystvaktens ressursbruk på en
hensiktsmessig måte, må man ta utgangspunkt i
de oppgaver Kystvakten utfører. En meget sentral oppgave
er suverenitetshevdelse innenfor territorialfarvannet og myndighetsutøvelse
i havområdene under norsk jurisdiksjon, eksempelvis i Norges økonomiske
sone og i vernesonen ved Svalbard. Dette stiller store krav til
tilstedeværelse og evne til effektiv overvåking.
Når Kystvaktens fartøyer er på patrulje,
er de kontinuerlig beredt til å yte f.eks. katastrofehjelp
og redning.

I forbindelse med behandlingen av Finansdepartementets
budsjettproposisjon for 1993-94 gav Stortinget sin tilslutning til
målsettingen om å få til en best mulig utnyttelse
av statens samlede ressurser i kystforvaltningen. Det var på denne
bakgrunn at Indre Kystvakt ble opprettet i 1995/96. Med
denne opprettelsen, og på bakgrunn av gjeldende regler,
utfører Kystvakten bistandsoppgaver for det sivile samfunn
i tillegg til hovedoppgavene som jeg nevnte ovenfor. Indre Kystvakt
baserer seg på et flerbrukskonsept, noe som innebærer
at etater som Politiet, Tollvesenet og Statens forurensningstilsyn
kan få bistand av Kystvakten til å utføre
sine oppgaver. Dette er i tråd med Stortingets tilslutning.
Jeg vil samtidig understreke at oppdragene fra brukeretatene hele
tiden er gjenstand for prioritering. Viktige oppdrag går
foran de mindre viktige, og Kystvaktens primæroppgaver
prioriteres foran bistand til andre etater. På denne måten
utnyttes ressursene optimalt.

Det er på denne generelle bakgrunnen
at KV «Åhav»s bistand til lensmannen i Meløy
må ses. KV «Åhav» utfører
sine pålagte hovedoppgaver samtidig som den skal kunne
gi bistand til etater som f.eks. Politiet. Det er på det
rene at fartøyet var på patrulje i det aktuelle
området utenfor Meløy og hadde ledig kapasitet
til å bistå politiet. Ettersom fartøyet
var på patrulje og kunne kombinere dette med et oppdrag
for politiet, vil merkostnadene ved denne operasjonen være
ubetydelige. Derfor mener jeg at denne typen oppdrag i utgangspunktet
er i samsvar med intensjonen med Indre Kystvakt. Jeg vil også understreke
at denne typen transportoppdrag ikke er en særlig høyt
prioritert oppgave i Kystvakten.

Indre Kystvakt har vært i virksomhet
i forholdsvis kort tid, og tjenesten evalueres fortløpende
med tanke på å oppnå en hensiktsmessig
og kostnadseffektiv ressursutnyttelse. Jeg synes derfor det er positivt
at bruken av Indre Kystvakt er gjenstand for debatt.

Spørsmålet fra representanten
Svendsen henger også sammen med et annet tema, nemlig gjennomføringen
av et brukerbetalingssystem for enkelte kystvakttjenester. Departementet
vil i inneværende år vurdere ulike modeller for
et slikt system.

  Som jeg nevnte, er Indre Kystvakt en ny etat,
eller en ny del av en etat, som er under løpende vurdering.
De forhold som representanten Svendsen påpeker, vil være
med i den løpende vurderingen som nå gjøres.
Jeg registrerer i tillegg representanten Svendsens reaksjon, og
de eksempler han viser til. Det er naturlig at disse også er
med i grunnlaget for totalvurderingen.

I likhet med Svendsen er jeg som statsråd
enig i at den støtten Kystvakten har hos kystbefolkningen,
er det viktig å opprettholde. Det er viktig å satse
videre på økt aktivitet hos Kystvakten, og på en
tilstrekkelig ressurstilgang dersom vi pålegger den stadig
nye oppgaver. Så her er det en sammenheng som vil bli presentert
for Stortinget i løpet av meget kort tid.





                

