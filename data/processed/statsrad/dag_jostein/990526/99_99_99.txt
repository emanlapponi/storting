  I sitt vedtak den    17. desember 1998 bad
Stortinget Regjeringen om å legge nordre trasé,
alternativ C, til grunn for den videre planlegging av Lofotens fastlandsforbindelse.

Med dette valget ble det klart at den allerede
bygde vegstrekningen mellom Fiskebøl og Raftsundet vil
inngå som en del av Lofotens fastlandsforbindelse. Hadde
Stortinget valgt tunnel under Hadselfjorden som planløsning, ville
strekningen mellom Fiskebøl og Raftsundet ikke blitt en
del av denne forbindelsen.

I tråd med Stortingets vedtak fattet
Miljøverndepartementet den 11. februar 1999 vedtak angående
fylkesdelplan for Lofotens fastlandsforbindelse. I godkjenningsbrevet
til Nordland fylkeskommune heter det bl.a.:

«Alternativ
C vil ligge til grunn for videre planlegging fram mot reguleringsplannivå.
På dette plannivået skal usikkerheten for kostnadsanslagene
være redusert til +/- 10 %.»

Nå arbeides det for fullt med reguleringsplaner
for den gjenstående strekningen mellom Raftsundet og Gullesfjordbotn.
Reguleringsplan for den første delstrekningen fra Raftsundet
og østover vil tidligst være klar for godkjenning
på slutten av inneværende år.

Når det gjelder tidspunkt for bygging
av Lofast, vil Samferdselsdepartementet komme tilbake til dette
i forbindelse med Nasjonal transportplan, våren 2000.

  Departementet kan bidra med å sikre
at framdriften i prosjektet holder maksimal fart. 

Det som nå skjer, er det jeg refererte
i mitt første svar: Det arbeides nå for fullt
med reguleringsplaner for den gjenstående strekningen mellom
Raftsundet og Gullesfjordbotn. Disse reguleringsplanene må vi
ha for å være i stand til å videreføre
prosjektet. 

Når det gjelder tidsaspektet, vil
reguleringsplanen for den første delstrekningen fra Raftsundet
og østover være klar for godkjenning tidligst
på slutten av inneværende år. Det er
de opplysninger statsråden sitter inne med. Det er maksimal
fart på selve utredningsprosessen, og det er fra statsråden
og departementet ikke noe ønske om, eller på noen
måte noe forsøk på, ikke å følge
Stortingets vedtak og få prosessen gjennomført
etter den tidsplan som er bestemt.





                

  Hensikten med kollektivfelt er å bedre
fremkommeligheten for kollektivtrafikken. Derfor er det også mitt
utgangspunkt at disse feltene først og fremst må sikres
for de kollektive transportmidlene. 

Spørsmålet omkring bruk av
kollektivfelt er imidlertid tatt opp flere ganger, senest av representanten
Terje     Johansen i Stortingets spørretime den 6. mai
i fjor. Bakgrunnen for spørsmålet var da fremkommelighetsproblemer
for kollektivtrafikken i disse feltene og et ønske om å begrense
bruken av kollektivfelt for annen trafikk.

Samferdselsdepartementet har bl.a. på bakgrunn
av initiativ fra Stortinget bedt Vegdirektoratet utrede nærmere
spørsmålet om bruken av kollektivfelt med sikte
på en avgrensning i bruken av disse feltene. Vegdirektoratet er
nå i oppstarten av et prosjekt kalt «Bruk av kollektivfelt
og kameratkjøring».

På bakgrunn av dette finner jeg ikke
nå grunnlag for å ta initiativ til å åpne
kollektivfeltene for handikappede.

  La meg minne om mitt første svar,
der jeg understreket at kollektivfelt primært er for kollektivtrafikken.
Det har stor betydning for hvem som slipper inn i disse feltene.
Jeg henviste også til de utredninger som er på gang. 

La meg også minne om at hastigheten
som brukes i de ulike feltene, kan være avgjørende
for fremkommeligheten, ikke minst når det gjelder kollektivfeltet. 

Når det gjelder spørsmålet
om handikappede skal gis forrang i forhold til øvrige trafikanter,
er egentlig problemet for Samferdselsdepartementet å vurdere
det motsatte akkurat i dag: Hvordan kan vi redusere bruken av kollektivfelt
fra utenforstående, slik at kollektivtrafikken kan komme
bedre fram? Så dette dilemmaet er stadig noe vi er nødt
til å vurdere.





                

  NSB Agenda er det nye navnet på produktet
for reiser på mellomdistansestrekninger der hovedtyngden
av kundene reiser mellom 45 minutter og tre timer. Produktet gjelder
strekningene som i dag trafikkeres med intercitytog, dvs. innenfor
trianglet Skien, Lillehammer og Halden, og regiontog, dvs. strekningen
Gjøvik-Oslo, samt Rørosbanen, Raumabanen og delstrekninger
på Nordlandsbanen.

Det er i inneværende rammeavtale om
statlig kjøp av persontransporttjenester mellom Samferdselsdepartementet
og NSB BA for perioden 1998-2001 ikke tatt høyde for investeringer
i nytt materiell for Gjøvikbanen. NSB opplyser imidlertid
at de i disse dager er i ferd med å avslutte en utredning
om mulighetene for investering i nytt materiell på Gjøvikbanen
som vil bli tatt med i grunnlaget for utformingen av ny rammeavtale
for perioden 2002-2005.

  Jeg kan godt skjønne at representanten
ikke er like godt fornøyd her. Men vi skal huske på at
NSB BA er et eget selskap, en egen struktur som i stor grad planlegger
og investerer innenfor de prioriteringer som styret gjør.
Det jeg svarte på og forholder meg til, er kjøp
av transporttjenester mellom Samferdselsdepartementet og NSB BA,
og der understreket jeg at det ikke er tatt høyde for investeringer
i nytt materiell for Gjøvikbanen i tiden 1998-2001. Jeg
har varslet det som NSB har signalisert, at man vil se på mulighetene
for investering i nytt materiell på Gjøvikbanen
for perioden 2002-2005. Det betyr med andre ord at dette som representanten
etterspør, vil bli vurdert i forbindelse med utformingen
av ny rammeavtale.

Når det gjelder hva som er nytt – helt
nytt eller delvis nytt – tror jeg vi får komme
tilbake til dette direkte med NSB i en senere runde.





                

  I St.meld. nr. 41 for 1993-94, Nytt overordnet
styringssystem for Statens vegvesen, er det forutsatt at effektivitet
og dokumentasjon av konkurranseevne er et sentralt krav for produksjonsvirksomheten
i Vegvesenet. En forutsetning for å være konkurransedyktig
er at maskinparken både dimensjoneres og fornyes slik at
driften blir mest mulig lønnsom. Jeg legger til grunn at
Stortingets forutsetning om effektivitet og dokumentasjon av konkurranseevne
står ved lag.

Jeg kan opplyse om at Vegvesenet har fulgt
opp budsjettinnstillingen ved å pålegge vegsjefene
ikke å investere i maskiner som det er god tilgjengelighet
på i det private markedet. Maskininvesteringene har i stedet
blitt rettet mot maskintyper som det er vanskelig eller kostbart å leie
i det private markedet. Dette har medført en modernisering
og utskifting av gammelt og utrangert materiell. Vegvesenets egenproduksjon
har derfor redusert maskinkostnadene i 1998 i forhold til i 1997.
Innleie av private maskiner og bruk av private underentreprenører har
på den annen side økt med 170 mill. kr
eller 11 pst. i 1998 i forhold til i 1997.

Videre kan jeg opplyse om at Vegvesenets investeringsrammer
for egne maskiner er redusert med 26 pst. fra 1998 til
1999. Videre har Vegvesenet igangsatt et omstillingsarbeid i produksjonsavdelingen,
hvor en legger stor vekt på å tilpasse organisasjonen
til det forventede oppgavevolumet i tiden framover.

Når det gjelder departementets oppfølging,
kan jeg opplyse at Statskonsult er engasjert for å gjennomgå konkurranseforholdene
i Statens vegvesen. Blant annet er Statskonsult gitt i oppdrag å vurdere
mulige tiltak for å øke konkurransen dersom denne
ikke er tilfredsstillende. Etter planen skal rapporten foreligge
i løpet av sommeren, og jeg tar sikte på å omtale
disse spørsmålene nærmere i budsjettproposisjonen.

  La meg først si at det var hyggelig
at både representanten Nistad og statsråden hadde
samme innfallsvinkel og denne gangen så ut til å være
både på samme linje og trekke samme positive konklusjoner.

Det kunne vært fristende i dag å framlegge
en skryteliste som det nå er bedt om, men jeg ber om å få lov
til å gjøre det først når vi
kommer til budsjettbehandlingen og gjennomgangen av teksten der.
Det vil tidsmessig også være det mest naturlige.
Jeg har tatt oppfordringen, men ber om henstand med presentasjonen.





                

