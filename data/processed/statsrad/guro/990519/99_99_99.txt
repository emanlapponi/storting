 Det er Statens legemiddelkontroll, som er underlagt
Sosial- og helsedepartementet, som er godkjenningsmyndighet for
denne typen kjemikalier. I sin vurdering ser Statens legemiddelkontroll
hen til det aktuelle medikaments dokumenterte kvalitet, effekt og
sikkerhet. Legemiddelets godkjente bruksområde blir tilpasset
denne dokumentasjonen.

Statens forurensningstilsyn bistår
legemiddelkontrollen i vurderingen av miljøkonsekvensene
knyttet til legemidler. I dette konkrete tilfellet har Statens forurensningstilsyn
anbefalt begrensninger i brukshyppigheten og forbud mot bruk i perioder
hvor krepsdyr skifter skall, da kjemikaliet kan ha negative effekter
i slike perioder. Statens forurensningstilsyn mener bruken av Lepsidon vet
kan forårsake effekter på miljøet, men
har forståelse for at lakselusproblemet ikke kan løses
uten bruk av legemidler.

I henhold til en avtale mellom Fiskeridepartementet, Norges
Miljøvernforbund og Norske Fiskeoppdretteres Forening skal
i tillegg miljøkonsekvensene av bruk av dette legemidlet
evalueres av et uavhengig, omforent institutt. Rammene for en slik
evaluering blir nå utredet.

Jeg gir arbeidet med helse- og miljøfarlige
kjemikalier svært høy prioritet, og jeg legger
stor vekt på at føre var-prinsippet ligger til
grunn i hele kjemikaliepolitikken. Det gjelder selv om det altså er
helsemyndighetene som har godkjenningsansvaret for kjemikalier i
legemidler. Statens forurensningstilsyn har ut fra sin vurdering
ikke frarådet all bruk av dette legemidlet. Men det er
altså startet en prosess for å foreta nye vurderinger
av Lepsidon vet. Jeg legger til grunn at alle hensyn vil bli ivaretatt
i denne prosessen, også hensynet til føre var-prinsippet.

 La meg først få si at vi
nå er i gang med å vurdere rammene for en evaluering
og hvordan den skal gjennomføres. Denne evalueringen vil bli
gjennomført så snart det er faglig forsvarlig.
Ikke minst er det viktig for meg, som jeg sa i mitt første
svar, at også føre var-prinsippet blir skikkelig
ivaretatt i en slik evaluering. 

Det problemet som representanten Langeland
reiser, er jo også bekjempelse av lakselus, som er et stort
og vanskelig problem. Vi er nå inne i en kritisk evaluering
også av bruk av rotenon. Vi har av den grunn fått
anbefalt at det ikke skal være noen rotenonbehandling av
vassdrag i år, bl.a. fordi vi ikke har god nok kjennskap
til hvorfor vi får ny oppblomstring. Og skal vi i framtiden
unngå bruk av rotenon, er det viktig at vi undersøker
hvilke alternativer som finnes. Lepsidon vet kan være ett
av dem, men vi skal altså ha en skikkelig evaluering av
det.

