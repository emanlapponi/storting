  Jeg er kjent med at det totale antall snøscootere
fra 1997 til 1998 økte med ca. 2 000, til ca.
44 000, men etter mitt syn kan denne økningen
vanskelig karakteriseres som dramatisk. Jeg kan heller ikke se at
en økning i antall snøscootere skulle være noe
argument for oppheving av forbudet mot rekreasjonsløyper
ut fra miljøhensyn.

Jeg har tidligere gitt uttrykk for at det er ønskelig å foreta
en gjennomgang av dagens regler for motorferdsel i utmark med sikte
på økt ansvarliggjøring av kommunene.
Direktoratet for naturforvaltning har i brev av 2. november 1998
til Miljøverndepartementet foretatt en slik gjennomgang.
Brevet signaliserer behov for en rekke endringer av dagens regler.
Direktoratet legger opp til at forvaltningen av reglene for motorferdsel
i utmark kobles sterkere opp mot kommunenes planlegging etter plan-
og bygningsloven.

 I media har et forslag om oppmyking av kjøreforbudet
på ubrøytede veier blitt mest fokusert. Direktoratet har
flere ganger presisert og understreket at alle foreslåtte
endringsforslag må ses samlet og i lys av ønsket
om en sterkere kobling mellom kommunenes forvaltning av reglene
om motorferdsel og plan- og bygningslovens prosesser. Direktoratet
foreslår ingen generell åpning for bruk av snøscootere
på ubrøytet vei. Både departementet og
direktoratet har mottatt en rekke henvendelser fra kommuner og andre
som framholder at dagens system for forvaltning av snøscooterkjøring
i store trekk fungerer godt, og som advarer sterkt mot en liberalisering
av dagens regler. Flere viser til at en generell åpning
for bruk av snøscootere på ubrøytet vei
ville ødelegge grunnlaget for leiekjøring, som
jo er et distriktspolitisk næringstiltak. Når
det gjelder forbudet mot rekreasjonsløyper for
snøscooterkjøring, har det aldri vært
direktoratets mening å foreslå en generell oppheving
av dette. Jeg har heller ikke for egen del til hensikt å foreslå noen
generell oppheving av dette forbudet.

Departementet har foreløpig ikke tatt
stilling til hvordan direktoratets ulike endringsforslag skal følges
opp. Det vil kunne være aktuelt at endringsforslag utprøves
i enkelte utvalgte kommuner. Slike forsøk vil bli grundig evaluert
før endringer eventuelt gjøres gjeldende for hele landet.

  Jeg har nok et behov for innledningsvis å nyansere
påstanden om at 

alle

 er interessert
i dette, og jeg har, ikke minst fra mine erfaringer med møter
om motorisert ferdsel i store deler av Distrikts-Norge, kunnet konstatere
at det bl.a. er mye kjønnsspesifikk interesse i dette spørsmålet.
Men det forhindrer ikke at det er viktig å se på det. 

Som jeg sa, er noe av det Direktoratet for
naturforvaltning foreslår, nettopp en sterkere kobling
av plan- og bygningslovens prosesser og kommunenes forvaltning av
reglene om motorferdsel. Det tror jeg kunne være fornuftig,
og det vil jeg vurdere. Det vil bl.a. kunne bety at kommunene kan
dele utmarksområder i to kategorier: områder av
nasjonal og regional betydning med strenge restriksjoner, og områder
av lokal betydning hvor det kan være noe mer liberalt.





                

  Direktoratet for naturforvaltning har nylig
gitt Stor-Elvdal kommune fellingstillatelse på to ulver.
Tillatelsen gjelder for et bestemt område og tidsrom. Vedtaket
er fattet den 25. januar i år og kan påklages
til Miljøverndepartementet innen tre uker. Klagefristen
har altså ennå ikke gått ut. Direktoratet
har bestemt at vedtaket ikke skal iverksettes før klagefristen har
gått ut og eventuelle klager er blitt behandlet. Dette er
gjort for at eventuelle klagere skal ha en reell mulighet til å få direktoratets
vurderinger overprøvd i klageinstansen. Dersom vedtaket
blir påklaget, skal direktoratet ta stilling til klagene
før de oversendes departementet til avgjørelse.

Siden departementet er klageinstans, kan jeg
ikke 

nå

 uttale meg om direktoratets vedtak.

  La meg først få lov å si
at en av de tingene vi har vært opptatt av fra Regjeringens side,
er å sørge for at når det blir gitt fellingstillatelse, skal
den være reell, og muligheten for å ta et skadedyr skal
være reell. Det har også ført til at
vi i siste sesong i stor grad benyttet oss av betingede fellingstillatelser
på skadedyr, slik at fylkesmannen kunne ta avgjørelser
relativt raskt. Og det skjedde også i spesielt stor grad
i Hedmark, hvor folk stort sett gjennomsnittlig fikk svar på en søknad
om fellingstillatelse i løpet av et døgn.

Når det så gjelder denne
konkrete saken, er jeg interessert i at en eventuell fellingstillatelse
skal være reell, og blant de tingene jeg da vil vurdere,
er også vilkårene som er knyttet til fellingstillatelsen.





                

  I den innstillingen representanten Sanner
viser til, gikk et flertall i komiteen inn for at det settes ned
et offentlig utvalg som skal utrede mål og virkemidler
i kulturminnepolitikken. Under debatten i Stortinget 5. mai
1998 sluttet jeg meg til at det ble nedsatt et slikt utvalg.

Stortingets ønske for utvalgets arbeid
favner vidt. Allerede før Stortingets behandling av stortingsmeldingen om
miljøvernpolitikk for en bærekraftig utvikling
arbeidet departementet med viktige utviklingsoppgaver innenfor kulturminnevernet.
Dette gjelder bl.a. endringer i kulturminneloven og en gjennomgang
av skatte- og avgiftsregelverket som virkemiddel i kulturminnearbeidet.
Jeg viser til at energi- og miljøkomiteens flertall la
vekt på at etablering av et offentlig utvalg ikke måtte
bremse viktig, pågående utviklingsarbeid.

Det har derfor vært nødvendig å bruke
noe tid på å avklare forholdet mellom pågående
utviklingsarbeid og utvalgets mandat. Jeg har vært opptatt
av å utarbeide et mandat som sikrer at utvalget får
de nødvendige rammebetingelser for å videreutvikle
og fornye de politiske og faglige rammer for vern og bruk av kulturminner
og kulturmiljøer.

Jeg kan opplyse at Regjeringen etter planen
i løpet av mars vil oppnevne utvalget som skal utrede strategier, mål
og virkemidler for framtidens kulturminnepolitikk. Siktemålet
er at utvalget legger fram sin innstilling høsten 2001.

  Som representanten Sanner sa, tror jeg det
er stor enighet om at kulturminnearbeidet er svært viktig,
og veldig mye av det skjer i privat regi. Vi vet at det legges ned
svært mange frivillige arbeidstimer, og det tas vare på store
verdier.

Jeg har også registrert at det har
kommet kritikk, spesielt gjennom Aftenposten og kanskje spesielt
fra lederen av Norsk Kulturarv. Da har jeg behov for å si
fra Stortingets talerstol at vedkommende har hatt to møter
med politisk ledelse i departementet, så jeg tror ikke
vi har vært så vanskelige å få i
tale.

Det som er det viktige her, er at utvalgets
arbeid skal se framover. Man gjør det uten at vi hindrer
den omleggingen som skal skje underveis. Blant de tingene Stortinget
spesielt har lagt vekt på, er at man skal kunne se på skatte-
og avgiftsregler også mens dette utvalget er i arbeid.
Og det vil selvsagt Regjeringen gjøre og eventuelt komme
tilbake med det i tradisjonelle budsjettframlegg.

