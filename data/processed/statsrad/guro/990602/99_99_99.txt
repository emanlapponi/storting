  Miljøverndepartementet har nylig
gitt ut nye retningslinjer for arealbruk i støysoner. Etter
disse retningslinjene skal kommunen ikke tillate etablering av nye
boliger på de mest støybelastede arealene rundt
flyplasser. Dette er retningslinjer som er innført nasjonalt,
fordi støy er et stort problem for flere hundre tusen mennesker
og flystøy spesifikt for flere titusentalls mennesker.
Det har derfor vært viktig å få på plass
retningslinjer som kan redusere denne belastningen for mange mennesker.

Samtidig har det hele tiden vært klart
at Bodø kommune ville komme i en spesiell situasjon ettersom
store deler av bebygde og bebyggelige arealer ligger innenfor støysonene.
Det er derfor grunn til å gjøre unntak fra retningslinjene
i dette tilfellet. I vurderingen av et slikt unntak vil avstanden
mellom boligområder og sentrum og hensynet til fortetting
nær trafikknutepunkter være viktige elementer.

La meg presisere at da disse retningslinjene
gikk fra meg, var det statsråden som tok initiativ til å få innarbeidet
et unntak, for selv om det er viktig å få forskriftene på plass
nasjonalt sett, er det også viktig å kunne åpne
for unntak ut fra lokale hensyn, hvor ulike miljøpolitiske målsettinger
kommer i strid med hverandre. Derfor fikk vi på plass et
unntak, og nå forutsetter jeg at fylkesmannen i Nordland
og Bodø kommune blir enige om praktiseringen av retningslinjene
i Bodø i den prosessen som er innledet som følge
av Bodø kommunes ønske om å tillate boligbygging
i de mest støyutsatte arealene. Skulle ikke det skje, vil
saken til slutt havne på mitt bord. Men det er mitt klare ønske
og mitt klare håp at man blir enige om dette lokalt. 

Jeg har fra media, bl.a. i Tromsø,
blitt bedt om å lage statlige retningslinjer for unntakene,
og da må jeg si at i og med at unntakene skal være
lokalt betinget, bør unntakene defineres fra lokalt hold.
Det ville være meningsløst om statsråden
og Miljøverndepartementet skulle sitte i Oslo og lage detaljerte
regler for unntak i Bodø.

  Jeg må jo si at jeg synes det er
hyggelig at en som nesten har vært sambygding, er fornøyd
med statsrådens svar. 

Jeg må igjen understreke at det bråket
som har vært i Bodø den siste tiden, har forundret
meg litt, for hvis en ser på retningslinjene, er det to
ting som er nye. Det ene er at man har endret noe på støysonene.
Det andre er at det er tatt inn en mulighet for et unntak ut fra
lokale forhold, og det unntaket skal jeg ikke legge skjul på er
tatt inn med henblikk på Bodø, som er i en helt
spesiell situasjon.

Jeg håper derfor at jeg slipper «å gripe
inn» i en prosess. Jeg mener og håper og tror
at vi får det beste resultatet hvis utformingen av unntaket
kommer fra lokalt hold og i samarbeid mellom kommunen og fylkesmannen.

 Støvutslipp fra veitrafikk og vedfyring
gir dårlig luftkvalitet i byer og tettsteder og fører
til store helseskader. Regjeringen har derfor vedtatt ambisiøse
mål for bedre luftkvalitet. Det er anslått at
når målet for svevestøv er nådd,
vil dette gi en årlig helsegevinst bare i Oslo
på 1,5 milliarder kr. En interdepartemental
arbeidsgruppe utreder nå hvilke tiltak som er mest kostnadseffektive
for å redusere bl.a. svevestøvutslippene.

For å nå målet om
bedre luftkvalitet må utslippene av svevestøv
både fra veitrafikk og vedfyring reduseres betydelig. Støvutslippene
fra vedfyring kan reduseres ved å gå over fra
vedfyring til f.eks. fjernvarme, ved å bytte ut eldre vedovner
med nye, rentbrennende vedovner eller ved å rense utslippet.

Firmaet Applied Plasma Physics AS, APP, har
designet en «rensehatt» som gir redusert støvutslipp
fra vedfyring. Firmaet hevder å kunne oppnå en
rensegrad på 80-90 pst. av støvutslippene.
Dette er svært interessant. Etter søknad fra APP
har Statens forurensningstilsyn stilt seg positiv til å bidra
til finansieringen av en uttesting av produktet for å dokumentere
effekten av teknologien.

Jeg er kjent med at APP har vært i
kontakt med bl.a. Oslo kommune for å se på muligheten
for fullskalatesting av produktet. Støvutslipp er et lokalt
miljøproblem. De praktiske løsningene for å redusere
disse bør derfor tilpasses de lokale forholdene. Bruk av
APPs teknologi i fullskala bør derfor skje i samarbeid
med lokale myndigheter.

Jeg vil framover vurdere om kommunene bør
gis nye virkemidler for å redusere utslippene av svevestøv
fra vedfyringen.

 Jeg tror vi får tilgi representanten
Johnsen at han var litt kjapp med å adressere spørsmålet
når han tross alt er engasjert i et så viktig spørsmål
som luftkvalitet.

Jeg sa i mitt første svar at SFT allerede
har stilt seg positiv til en uttesting av denne teknologien. Men
jeg tror at dersom vi skal få til et fullskalaforsøk,
er det også viktig å ha et samarbeid med Oslo
kommune. Jeg tror derfor man må ha et samarbeid både
med staten og med byen for å få dette til.

I tillegg til svevestøv er det dessverre
også en rekke andre stoffer som påvirker luftkvaliteten.
Derfor tror jeg at det å rense vedovner ikke løser
alle problemer knyttet til luftkvalitet. Vi må helt åpenbart
også se på biltrafikken. Men i forhold til problemene
med svevestøv er det ikke noen tvil om at dette er et svært
viktig virkemiddel. Jeg er derfor veldig positiv til at denne teknologien
blir prøvd ut, og jeg vil bidra både gjennom SFT
og gjennom kontakt med Oslo kommune til at dette kan skje.





                

