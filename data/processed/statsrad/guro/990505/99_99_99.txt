 Stortinget foretok i 1997 en full gjennomgang
av rovviltforvaltningen ved behandlingen av St.meld. nr. 35 for
1996-97. Stortinget sluttet seg da til en målsetting om å sikre
levedyktige bestander av alle de fire store rovviltartene i Norge.
Samtidig skal det sikres et aktivt jordbruk med muligheter til å utnytte beiteressursene
i utmark til sau og rein.

Stortingets behandling av rovviltmeldingen
er nå under oppfølging på en rekke områder.
Regjeringen vurderer løpende hvilke tiltak og virkemidler
som kan være tjenlige for å nå de vedtatte
målsettingene. I denne sammenhengen er det viktig for Regjeringen å ivareta
de forpliktelsene vi har gjennom internasjonale avtaler, som Konvensjonen
om biologisk mangfold og Bern-konvensjonen. Regjeringen forsøker
også i størst mulig grad å forene hensynene
til fauna, lokalbefolkning og primærnæringer i
distriktene. I dette oppfølgingsarbeidet legger jeg stor
vekt på nær kontakt med både kommuner
og andre berørte parter lokalt.

Bestandsregistreringer tyder på at
det var seks familiegrupper av ulv i Sør-Skandinavia sist
vinter. En av disse ulvegruppene holdt til i grenseområdet
mellom Hedmark, Akershus, Østfold og Värmland i Sverige.
Dette området framstår derfor som et viktig leveområde
for ulv i Norge.

I rovviltforvaltningen beskriver begrepet «kjerneområde» en
geografisk enhet som kan omfatte hele eller deler av en bestands
utbredelsesområde, og som er avgrenset av en administrativt
fastsatt grense. Hensikten med kjerneområder er å sikre
de store rovdyrene muligheter for reproduksjon og overlevelse og
gjennom dette legge forholdene til rette for levedyktige bestander,
og samtidig å unngå for store skader på bufe
og tamrein.

Spørsmålet om et kjerneområde
for ulv ble omtalt i rovviltmeldingen. På grunn av den
svake bestandssituasjonen fant en ikke grunnlag for å fastsette
kjerneområde for ulv da rovviltmeldingen ble behandlet
i Stortinget. I rovviltmeldingen ble det imidlertid understreket at
det på sikt kan være aktuelt å opprette
ett eller flere kjerneområder også for ulv for å kunne
differensiere bruken av virkemidler med hensyn til felling og bruk
av skadeforebyggende tiltak. Det ble pekt på at lokaliseringen
av slike kjerneområder først kan vurderes når
en har fått etablert reproduserende familiegrupper på norsk side
av grensen.

Direktoratet for naturforvaltning har i brev
til departementet i januar i år gjort nærmere
vurderinger omkring forvaltningen av ulv i 1999. Direktoratet har
bl.a. tilrådd geografisk sonering av virkemiddelbruken
i forvaltningen. Det foreligger ikke noe konkret forslag fra direktoratet
om å fastsette administrative grenser for et kjerneområde.
Hos fylkesmennene i Hedmark, Akershus og Østfold pågår
det nå et arbeid med å kartlegge og vurdere konflikter
og forvaltningstiltak regionalt, som utgangspunkt for en framtidig
forvaltningsplan for ulv.

Forvaltning av ulv må skje gjennom
en geografisk differensiering av virkemiddelbruken, og det er ikke ønskelig
med etablering av ulv i samiske tamreinområder eller i
sauetette områder vest for Glomma. Jeg vil nå avvente fylkesmennenes
kartleggingsarbeid før det tas endelig stilling til om
en differensiert forvaltning av ulv skal skje gjennom etablering
av eget kjerneområde.

 Jeg har vært opptatt av gjennom rovviltforvaltningen å dempe
konflikten mellom de ulike interessene og bl.a. lagt stor vekt på å ha
nær og god kontakt både med næringer
og lokalsamfunn som er berørt. Det er det viktig for meg å fortsette
med. Det er også grunnen til at jeg legger så pass
sterk vekt på at både berørte parter,
kommunene og ikke minst fylkesmennene i de områdene det
kan dreie seg om, er trukket tungt inn i arbeidet.

Når det er vanskelig å gi
veldig klare svar akkurat nå, er det fordi vi er i en mellomposisjon
når det gjelder forvaltning av ulv. Vi har ikke helt nådd
bestandsmålet ennå, samtidig som vi ser at stammen
er i kraftig vekst. Derfor har vi også valgt å sette
i gang dette arbeidet før målet er nådd, slik
at vi så tidlig som mulig skal kunne gi en avklaring.

Jeg vil synes at det er naturlig at vi kommer
tilbake til Stortinget i egnet form med et eventuelt konkret forslag
om et kjerneområde, hvis det skulle bli Regjeringens forslag. 

  Jeg har forståelse for at en ulvestamme
i vekst skaper usikkerhet i befolkningen – spesielt fordi
vi har opplevd, og i framtiden vil oppleve i stadig større
grad, at det oppstår møter eller kontakt mellom
mennesker og ulv. Det vil være uunngåelig i en
situasjon hvor vi også skal ha levedyktige bestander av
de fire store rovdyrartene. Da tror jeg det er viktig at vi legger
stor vekt på sikker kunnskap, både sikker kunnskap til
befolkningen om hvordan de skal opptre i en slik situasjon, og sikker
kunnskap om hvordan man skal unngå at det at mennesker
og ulv kommer i kontakt med hverandre, blir en farlig situasjon.
I de aller fleste tilfellene er det ingen grunn til å tro
at det vil bli farlig.

Samtidig er jeg enig i at sikker kunnskap om
bestanden er viktig. Derfor foretok Regjeringen en klar økning
i bevilgningen til bestandsregistreringen av ulv sist vinter for å ha
sporing på snø, og vi er også innstilt
på å fortsette dette til neste vinter, hvis det
skulle vise seg å være nødvendig. 





                

  Jeg er opptatt av at kommunenes rolle i naturforvaltningen
skal styrkes. Jeg ønsker derfor å delegere forvaltningen
av verneområdene til kommunene der forholdene ligger til
rette for det. 

Når det gjelder dekning av kommunenes
ekstrautgifter, vil jeg vise til reformen «Miljøvern
i kommunene», som ble behandlet i St.meld. nr 34 for 1990-1991. Reformen
førte bl.a. til at alle landets kommuner får årlige
tilskudd for å styrke det kommunale miljøvernarbeidet.
Fra og med 1997 er tilskuddet innlemmet i rammeoverføringene
fra staten. Tilskuddet gir kommunene mulighet til å skaffe
seg miljøvernfaglig kompetanse som bl.a. kan brukes til å løse
administrative oppgaver ved forvaltning av verneområder.
I tillegg kan kommunene søke om midler til å løse
konkrete oppgaver som oppsyn og skjøtsel. Dette er midler
som bevilges over departementets budsjett, og som i dag fordeles
til fylkesmennene. Jeg legger til grunn at kommunene som overtar
forvaltningsansvaret for verneområder, skal få tilnærmet
de samme økonomiske rammer til konkrete tiltak som fylkesmennene
ellers ville fått.

Når det gjelder rovviltforvaltning,
ble det i 1998 iverksatt et forsøk i Lierne der kommunalt
nivå er delegert myndighet til å disponere rammebevilgninger
til forebyggende tiltak, samt myndighet til å effektuere
betinget fellingstillatelse på bjørn. Jeg er godt
fornøyd med kommunens gjennomføring i 1998, og
det er aktuelt å videreføre forsøket
i år. En rimelig andel av kommunens merutgifter til administrasjon
i forbindelse med videreføringen av forsøket forutsettes
dekket innenfor bevilgningen til rovviltforvaltning.

  La meg først få si at de verneområdene
som nå er lagt ut til kommunene, hvor de blir tilbudt å ha
en lokalforvaltning, er såkalte små og til dels
noen mellomstore områder. Vi har tilbudt kommunene 1 500
områder, og foreløpig ser responsen ut til å være
god. 

Det er korrekt at det ikke vil være
snakk om store overføringer til kommunene, men som jeg
sa i mitt første svar, vil kommunene bli tilbudt samme
sum som det fylkesmennene ellers ville brukt på å forvalte
området hvis de fremdeles skulle gjøre det selv.
Det er også slik at man fra 1997 valgte å legge
de tidligere øremerkede midlene på miljøsektoren
inn i rammetilskuddet. Det betyr ikke at kommunene ikke lenger får
penger til å drive med miljøvern, men at disse
midlene har gått inn i rammetilskuddet. Grunnen til dette
er at vi mener at det er viktig, og vi tror også at man
lokalt ønsker å prioritere miljøvern.

  La meg først få si at når Regjeringen
har gått til det skritt både å tilby
lokal forvaltning av en del mindre verneområder og i tillegg
i større grad å desentralisere deler av rovviltforvaltningen, ikke
minst på den forebyggende siden, er det fordi vi er overbevist
om at vi trenger den kunnskapen som finnes i lokalsamfunnene, for å få best
mulig løsning, og fordi vi tror at lokalsamfunnene gjennom
slike ordninger får et større medeierskap, også til
miljøvernet i kommunene.

Det er helt sikkert grunn til å si
at bevilgningen til forebyggende tiltak kunne ha vært større,
men da har jeg lyst til å understreke at denne regjeringen
har stått for en betydelig økning av posten forebyggende
tiltak og også bestandsregistrering. Jeg er enig i prinsippet om
at hvis man flytter en oppgave fra et nivå til et annet,
skal det følge penger med, og det vil også være
slik at de kommunene som tar forvaltning av et område,
vil få tilført samme sum som det fylkesmannen
ellers ville brukt. Men vi finner grunn til å understreke
at dette ikke er store summer, slik at kommunene ikke skal føle seg
lurt.





                

