 Strømførende undervannskabler
brukes i elektrisitetsfremføring både til fastlandet
og offshore.  De fleste er relativt tynne.  Kablene inneholder kobber
og bly og er omgitt av en oljeholdig hylse.  Statnett opplyser at
det ikke er brukt farlige miljøgifter i oljen.  Kobber,
bly og olje spres i liten grad fra kabelen.  Noe tyntflytende olje
kan lekke ut fra kabelen, men denne brytes raskt ned i sjøvann.
 Etter SFTs vurdering representerer derfor ikke kablene noe nevneverdig miljøproblem
i dag, men det er behov for å få vurdert de langsiktige
miljøkonsekvensene av at kabler eventuelt blir liggende
på havbunnen.

Det er Norges vassdrags- og energidirektorat
som forvalter regelverket knyttet til elektriske sjøkabler.
 Etter forskrift til energiloven stilles det krav til opprydning
når større elektriske anlegg – som sjøkabler – tas
ut av bruk.

Olje- og energidepartementet har satt i gang
et treårig utredningsprogram som skal belyse konsekvensene
av ulike disponeringsløsninger for rørledninger
og kabler brukt i offshorevirksomheten.  Dette arbeidet skal være ferdig
innen utgangen av 1999.  Utredningsprogrammet består av
en rekke delprosjekter som belyser ulike aspekter ved problemstillingen.
 Kabler vil bli berørt i et delprosjekt med tittelen «Konsekvenser
for habitater ved ulike disponeringsalternativer for rørledninger
og kabler».  Hensikten med utredningsprogrammet
er å skape grunnlag for å utforme en politikk
angående disponering av rørledninger og kabler
knyttet til norsk olje- og gassvirksomhet.  Når utredningen
foreligger, vil det være naturlig å vurdere politikken
også for kabler som ikke har vært tilknyttet offshoreindustrien.

For å oppsummere:  Utrangerte sjøkabler
utgjør ikke noe nevneverdig forurensningsproblem i dag.
 Vi er i ferd med å vurdere om kablene utgjør
et mulig fremtidig miljøproblem, og om det er behov for
en strengere regulering.

  Som jeg sa i mitt første svar, er
det slik allerede i dag at etter forskrifter til energiloven
stilles det krav til opprydding når større elektriske anlegg,
som sjøkabler, tas ut av bruk. En av de tingene som må vurderes
i det arbeidet som nå er startet, er om regelverket er
tilstrekkelig strengt til å sikre det. 

Men jeg har litt lyst til å nevne
at dette er en av flere store utfordringer vi står overfor
når det gjelder forurensning langs kysten vår.
Det er også derfor Regjeringen har valgt å prioritere
tre ting spesielt: Det er opprydding i forurenset marine sedimenter
i fjordområdene, vi har endelig fått i gang undersøkelser
av de seks mest risikable vrakene våre med tanke på å få fjernet
forurensningsfaren fra dem, og vi har også satt
i gang kartlegging av og prioritering av tiltak ved skipsverft,
fordi vi ser at disse utgjør en stor fare for forurensning,
spesielt fra miljøgifter. Det er i første rekke
dette vi nå gjør, samtidig som vi også utreder
om sjøkablene vil utgjøre et miljøproblem
i fremtiden.





                

  Øvelsen som det refereres til i spørsmålet,
ble avholdt den 3. november med en observatør fra Statens
forurensningstilsyn til stede. Under øvelsen fungerte utstyret
etter planen, men i forbindelse med at lensen skulle tas opp, ble
arbeidsbåten fylt med vann av en brottsjø, og
kantret. Mannskapet ble umiddelbart tatt opp av sjøen,
og båten ble også berget. Statoil avgav rapport
om øvelsen den 18. november i år.

Rederiet har nå bestilt en ny båt,
og SFT har mottatt spesifikasjoner på denne. SFT har gitt
Statoil pålegg om å beholde en ekstra slepebåt
på feltet inntil det er gjennomført en tilfredsstillende
verifikasjon av den nye arbeidsbåten. Dette er foreløpig
ikke gjennomført på grunn av dårlig vær.
SFT vil ta stilling til rapporten når den foreligger.

Statoil har også bygd en oljeopptaker
som er tilpasset Norne-oljens spesielle egenskaper. Opptakskapasiteten er
dermed god. Slepekapasiteten for lenser er også god nok,
fordi det siden 1996 har vært stasjonert et ekstra slepefartøy
på Norne.

Dersom det blir gjennomført en tilfredsstillende
verifikasjon av den nye arbeidsbåtens kapasitet som slepefartøy,
vil det ikke bli stilt ytterligere krav til Statoils feltberedskap
i denne fasen. På bakgrunn av hendelsen på Norne vil
jeg ta initiativ til et arbeid med typegodkjenning av slepefartøy
for beredskap mot akutt oljeforurensning.

  Som jeg sa i mitt første svar, er
Statoil pålagt å ha en ekstra slepebåt
på feltet inntil det er godtgjort at den nye slepebåten
er tilfredsstillende.  Hvis testene viser at den nye båten
vil fungere etter forutsetningene, vil det ikke bli stilt ytterligere
krav til Statoils feltberedskap i denne fasen.  I dette ligger det
at myndighetene har stilt de krav man mener er nødvendig for å ivareta
de spesielle forholdene på Norne.  Men all erfaring viser
at man ikke kan gi garantier for at det ikke kan skje uhell også i
fremtiden i et så værutsatt område.

SFT har i denne saken fulgt utviklingen av
oljevernberedskapen på Norne meget nøye og stilt
spesifikke krav for å fange opp de spesielle forholdene
på feltet.  Som kjent ble også produksjonen på feltet
stanset tidligere i år i påvente av bedre opptaksutstyr.
 SFT vil også i fortsettelsen følge opp beredskapsutviklingen
på Norne-feltet.





                

 Den saken som representanten Johnsen refererer
til, er i disse dager til sluttbehandling som klagesak hos Riksantikvaren.
Jeg finner det derfor ikke riktig å kommentere de konkrete
problemstillinger som er knyttet til denne spesielle saken.

Departementet mottar en del henvendelser om
forholdet mellom plan- og bygningslovens planbestemmelser og kulturminnelovens
bestemmelser om arkeologiske utgravinger.

Etter mitt syn gir det et galt bilde av situasjonen å hevde
at oppfyllelse av kulturminnelovens krav i dag skjer vilkårlig,
og at dette generelt bidrar til å svekke rettsbevisstheten
på dette feltet. Min erfaring er at spørsmål
om frigiving av automatisk fredete kulturminner, vilkår
om arkeologiske utgravinger og tiltakshavers dekningsplikt gjennomføres
i samsvar med saksbehandlingsreglene i kulturminneloven og forvaltningsloven.
Jeg kan forstå at kulturminnelovens krav om utgravinger
kan oppleves som konfliktfylt i forhold til ønsket om en
smidig og kostnadseffektiv gjennomføring av tiltak.

Gjennomføring av utbyggingstiltak
krever som regel koordinering med og tillatelser etter ulike lovverk.
For tiltakshaver vil det ofte påløpe kostnader
knyttet til behandling av søknader og vilkår knyttet
til eventuelle tillatelser, herunder også etter kulturminneloven.
Utgifter knyttet til oppfyllelse av kulturminnelovens krav, er derfor
i utgangspunktet utgifter på lik linje med andre utgifter
som påløper utbyggingsprosjekter, og som man må innkalkulere
i de totale prosjektkostnadene. Praksis viser at kostnader knyttet
til arkeologiske utgravinger sjelden utgjør en vesentlig
del av prosjektets totalkostnader. I de tilfeller det er mange automatisk
fredete kulturminner i byggegrunnen, kan kostnadene bli av en slik
størrelsesorden at det kan være aktuelt å gi
statlige bidrag.

På denne bakgrunn mener jeg det ikke
er grunnlag for å endre hovedprinsippene i dagens regelverk.

  Som jeg sa i mitt forrige svar, mener jeg
at kulturminnepolitikken i hovedsak fungerer bra, og ser ingen grunn
til å endre hovedlinjene i den politikken vi har i dag.

Når det gjelder den situasjonen at
et statlig organ, som f.eks. Riksantikvaren, har mulighet til å gripe
inn etter at kommunen har laget en plan, må dette også ses
i sammenheng med kommunens plikt til å ta hensyn til nasjonale
retningslinjer i kulturminnepolitikken. Da er automatisk vernete
kulturminner, og ikke minst arkeologisk interessante funn, viktige å ta
vare på, både av hensyn til vår felles
kulturarv og til vår felles identitetsfølelse.
Jeg tror ikke man skal undervurdere viktigheten av at man også i
lokalsamfunnene kan finne tilbake til sine røtter gjennom
disse minnene. Samtidig er det selvsagt viktig å ha en
smidig og fornuftig håndtering av de sakene som oppstår.
Derfor har altså staten mulighet til å gå inn
med midler der det er veldig mange automatisk fredete minner i grunnen. 

