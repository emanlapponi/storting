 Av de mange oppsiktsvekkende uttalelsene i forrige talers innlegg skal jeg bare kommenterer to, og så kort redegjøre for selve bakgrunnen for tilrådingen fra departementet, som komiteen har fulgt opp. 




Først må jeg få lov å si at det er første gang noen har sagt at de vil nominere meg til Fredsprisen. Det er hyggelig, men jeg er litt usikker på motivasjonen. Det andre er at fra Stortingets talerstol i dag er tydeligvis Stokmarknes utnevnt som by. Stokmarknes er et tettsted i Vesterålen i Nordland – samme fylke som Bastesen kommer fra, og hvor altså miljøstatsråden er vokst opp. Det er altså ikke bare byfolk som har vært inne i denne saken. 




Regjeringen har jobbet ganske systematisk for å minske konfliktene mellom sentrale myndigheter og distriktene i miljøforvaltningen. Det har bl.a. ført til at vi har hatt mindre inngripen i kommunale planer enn tidligere. Det har ført til at vi har hatt en utstrakt bruk av betinget fellingstillatelse overfor rovvilt, slik at man fort kan ta et skadedyr, og det har ført til at vi har lagt ut en rekke verneområder og tilbudt kommunene lokal forvaltning, i tillegg til at vi nå kjører prosesser i forkant av vernevedtak på en måte som gjør at både lokalbefolkningen og næringsinteressene trekkes inn langt tidligere enn før. 




Når det gjelder selve saken, så la meg bare gi noen få korte kommentarer. For det første er ikke oteren i rødlisten klassifisert som utrydningstruet, men som hensynskrevende. Og det betyr at det også innenfor dagens forvaltning er mulighet for å felle et skadedyr. Det har også i utstrakt grad vært gjort der oteren har gjort stor skade. Det syns jeg det er viktig at vi fremdeles har muligheten til, og det har også komiteen lagt vekt på i sin tilråding. 




Samtidig er det altså sånn at oteren er fraværende eller sterkt desimert i deler av landet, og at Norge i internasjonal sammenheng har et ansvar for å bidra til at vi fremdeles har oter. Og jeg tror at dagens lovverk sammen med å ha oteren listet som hensynskrevende, samtidig som det er mulig i enkelte deler av landet å ta ut skadedyr i relativt stort omfang, er den beste måten å kombinere disse to hensynene på, og jeg er derfor glad for at en samlet komite har gått inn for det. 




