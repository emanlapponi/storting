 Jeg har tidligere i år redegjort for
forvaltningen av ulv i forbindelse med en interpellasjon om rovviltforvaltningen.
Forvaltningen av ulv bygger på Stortingets behandling av
rovviltmeldingen i 1997. I meldingen heter det at ulven skal ha
et strengt vern inntil det er etablert minst åtte - ti
familiegrupper i Sør-Skandinavia, derav noen i Norge. Først
når dette bestandsnivået er nådd, kan
ulven forvaltes mer på linje med andre rovdyr.

Ulveforvaltningen har i år blitt drøftet
inngående med svenske myndigheter. Ett siktemål
har vært å utvikle felles prinsipper for iverksetting
av nye forvaltningstiltak i forhold til bestandsutviklingen. Direktoratet
for naturforvaltning og Statens naturvårdsverk i Sverige
har nylig utarbeidet et prinsippdokument om forvaltningen av den skandinaviske
ulvebestanden. Her heter det bl.a. at skadefellingstillatelse
på enkeltindivider av ulv som gjør alvorlige og
gjentatte skader på bufe eller tamrein, kan gis på nåværende
bestandsnivå. Med en økende ulvebestand kan det
etter hvert bli aktuelt å regulere bestanden gjennom såkalt
lisensjakt innenfor visse områder. Av prinsippdokumentet
framgår det at det er opp til myndighetene i hvert av landene å avgjøre
hvor stor bestanden skal være før slik lisensjakt
tillates. Det er også enighet om at tillatelse til skadefelling
eller lisensjakt ikke kan gis uten at forebyggende tiltak er vurdert
og funnet mindre egnet til å redusere skader og konflikter.

Prinsippdokumentet er i tråd med de
forvaltningsprinsipper som ligger i rovviltmeldingen. Nærmere
detaljer omkring den framtidige forvaltningen må vi se
på når prinsippdokumentet blir oversendt departementet.

Norske og svenske myndigheter er også enige
om at det trengs mer kunnskap om ulven og at samarbeidet på dette
feltet skal videreutvikles. Jeg legger stor vekt på pålitelige
bestandsopplysninger som grunnlag for forvaltningen av ulv i årene
framover. I denne forbindelse viser jeg til at Regjeringen i forslaget
til statsbudsjett for 1999 har foreslått betydelige midler
avsatt til bestandsregistrering av rovvilt.

 Jeg oppfatter det samarbeidet som nå har
vært mellom Norge og Sverige, nettopp som et skritt i retning
av å få brakt på det rene hvorvidt det
er ulike bestemmelser når det gjelder forvaltning av rovvilt.
Og jeg opplever det slik at de prinsippene som er foreslått
lagt til grunn i det felles dokumentet fra Direktoratet for naturforvaltning
og deres svenske motpart er helt i tråd med de prinsippene
som også er nedfelt i rovviltmeldingen. Dette synes jeg
er et veldig viktig og fornuftig skritt, for som representanten
sa, har vi her å gjøre med streifdyr, og det er
derfor viktig å ha et samarbeid. Samtidig har jeg lyst
til å understreke at et slikt samarbeid aldri må basere
seg på at Norge fraskriver seg også 

sitt

 ansvar for å ha bestander
av de store rovdyrene i Norge.

  Bestanden av oter har hatt en sterk tilbakegang
i størrelse og utbredelse i dette århundre, ikke
bare i Norge, men i hele Europa. Til tross for bestandsvekst i enkelte
områder i det siste tiåret, er arten sårbar
i global sammenheng. Ved en gjennomgang av truede pattedyr i Norge
i 1996 har Direktoratet for naturforvaltning klassifisert oteren
som «hensynskrevende og fåtallig». Arten
er omfattet av Bern-konvensjonen og er oppført i konvensjonens
vedlegg 2, som viser totalfredede dyrearter. 

Det er riktig at oterbestanden i en del vassdrag
i Troms og Nordland tar en betydelig mengde voksen laks i løpet
av gyteperioden. Dette har blitt fastslått gjennom undersøkelser
som er foretatt av Direktoratet for naturforvaltning de siste par årene. 

Effekten av oterens beskatning på den
enkelte laksebestand synes imidlertid å være beskjeden.
Direktoratet for naturforvaltning anser at oteren utgjør
en mindre trussel mot laksebestandene enn miljøforstyrrelser
som f.eks. redusert vannkvalitet. 

Når det gjelder skader i oppdrettsanlegg
forårsaket av oter, er dette en kjent problemstilling.
Forholdet til bestander av vilt – herunder oter – skal
derfor vurderes når oppdrettskonsesjoner gis. Driften av
oppdrettsanleggene skal også skje slik at konflikter i
størst mulig grad unngås. Likevel utsteder miljøvernmyndighetene
i en del tilfeller fellingstillatelse på oter, og det er
i inneværende år blitt gitt fellingstillatelser
i Nordland og Troms. En mer ordinær form for jakt på oter
vil være et lite målrettet og således
galt virkemiddel i forhold til de lokale skadeeffekter som er nevnt. 

Jeg vil holde fast ved praksisen med at det
gis lokale fellingstillatelser, men jeg ser ikke noe grunnlag for å innføre
regulær kvotejakt på oter i dagens situasjon.
Jeg forstår likevel at oteren føles som et problem
enkelte steder. Derfor vil jeg holde denne saken under oppsyn med sikte
på å vurdere ytterligere tiltak dersom utviklingen tilsier
dette. 

  Representanten Nymo og jeg er helt enige om
at det er en viktig oppgave å bevare og styrke villaksstammene.
Derfor ser jeg også fram til den rapporten som vil bli
lagt fram av det såkalte lakseutvalget rundt nyttår,
hvor veldig mange ulike interesser har sittet sammen nettopp for å diskutere
hvordan vi i framtiden kan få løst denne oppgaven.
Jeg har store forventninger til at de kommer med forslag som vil
være nyttige for oss. 

Samtidig erkjenner jeg at det er et klart problem
med oter i enkelte vassdrag. Derfor er det gitt fellingstillatelse både
i Nordland og Troms for inneværende år. Denne praksisen
er jeg som sagt innstilt på å opprettholde. I
tillegg vil jeg selvsagt følge opp det jeg sa på slutten
av mitt forrige svar, nemlig at vi vil vurdere utviklingen nøye
framover.





                

