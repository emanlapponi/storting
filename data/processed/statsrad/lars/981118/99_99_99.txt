  Teknisk fagskole er som en følge
av Reform 94 fastsatt til å gå over en periode
på to år.

Sjøfartsdirektoratet gav den 10. juni
1998 midlertidig godkjennelse til  Kirke-, utdannings- og forskningsdepartementets
læreplan for teknisk fagskole. Læreplanen gir bl.a.
retningslinjer for opptak og gjennomføring av studiet samt
retningslinjer for hvilke sertifikater som kan løses etter
toårig utdanning. Retningslinjene er gjort kjent for de
gjeldende fagskoler.

Etter dagens ordning må elevene fullføre
og bestå alle fag i toårig teknisk fagskole og
ha praksistid for å løse sertifikat. Dagens ordning
gir ikke rett til å løse sertifikat etter kun
ett skoleår.

Den nye læreplanen vil bli evaluert
etter en periode. Sjøfartsdirektoratet vil deretter gi
sin endelige godkjennelse til Kirke-, utdannings- og forskningsdepartementets
læreplan for teknisk fagskole.

Sjøfartsdirektoratet har for øvrig
informert meg om at rektor ved Nordland Fiskerifagskole på Gravdal
fikk muntlig svar på en henvendelse i saken den 30. oktober 1998. 

  Det er ikke tvil om hvilke retningslinjer
som gjelder. Retningslinjene er nedfelt i den midlertidig godkjente
læreplanen for den toårige skolen. Det vet elevene
veldig godt når de søker. De burde iallfall vite
det ved å sette seg inn i læreplanen, og selvsagt
vet skolens ledelse det. Det kreves to års utdanning og
bestått i alle fag, som jeg sa i mitt svar, for å få sertifikater.
Det har det aldri vært tvil om.

Hva som måtte gjelde om man ikke fullfører
to år eller står i alle fag, er en annen situasjon.
Når man ikke har oppfylt de formelle krav, må Sjøfartsdirektoratet
i hvert enkelt tilfelle vurdere om de krav som stilles til sertifikat, på annen
måte kan dokumenteres. Det vil være en ordinær
klagebehandling. Men det er ingen tvil om at de retningslinjer som
gjelder, er nedfelt i læreplanen, og de har man kjent ved
skolestart.

  Jeg tror nok noen av disse problemstillingene
må bygge på en misforståelse et eller annet
sted. Det er ingen tvil om at det å fullføre dette
toårige skoleløpet oppfyller den formelle kompetanse
for å få sertifikat for skipsførere og
styrmenn, såkalt dekksoffisersertifikat klasse 4, og sertifikat
for skipsmaskinister, maskinoffisersertifikat klasse 4. Høyere
sertifikatrettigheter kan bare opparbeides gjennom fartstid, som
sikkert representanten Bastesen er kjent med. 

Noe av problemstillingen har vært
hvorvidt man kan opparbeide rett til sertifikater uten å fullføre
skoleløpet, slik som det er lagt fram i læreplanen,
og som jeg vet det har vært en del spørsmålsstilling
rundt. Den problemstillingen må bare behandles individuelt,
hvor hver og en må dokumentere at man oppfyller de krav
som stilles for å opparbeide seg rett til sertifikater,
og det må da behandles av Sjøfartsdirektoratet.





                

  Kommunene kan bare sette tak på antall
bedrifter/salgsenheter innenfor en bransje når
det er hjemlet i lov. Dette gjelder bare unntaksvis, som bl.a. alkoholloven.

Arealplaner og reguleringsplaner etter plan-
og bygningsloven gir som hovedregel bare muligheter til å disponere
arealer til næringsformål, boligområder,
friområder mv. Når kommunen selv eier grunnen,
kan de imidlertid legge føringer på utnyttelsen
ved at de bestemmer hvem grunnen selges til.

Jeg synes ikke at norske kommuner bør
kunne sette et tak på antall bedrifter/salgsenheter
innenfor en bransje i kommunen. Dette vil kunne påvirke
konkurransesituasjonen, og i enkelte tilfeller vil det sågar
kunne innebære at det etableres markedsaktører
med altfor sterk monopolistisk stilling.

Jeg synes at kommunene skal arbeide aktivt
for å tilrettelegge for næringsutvikling. Dette
er viktig for at eksisterende bedrifter skal kunne utvide og nye
etableres. En aktiv tilrettelegging er en forutsetning for et livskraftig
næringsliv og dermed et livskraftig samfunn.

  Det er min oppfatning, som jeg forstår
helt ut deles av spørreren her, at plan- og bygningslovens
regler på dette området kan brukes til å regulere
og bestemme relativt grovt formålet for bruk av arealer,
f.eks. næringsareal. Utover det kan man ikke bestemme mer
i detalj.

Nå er det slik at kommuner svært
ofte i tillegg eier arealer. Da har man nok i betydelig større
grad mulighet til å bestemme hvem som skal kjøpe
arealene. Og man kan selge med et bestemt formål, slik
vi kjenner det i andre problemstillinger som er reist, og som er
til behandling i Stortinget. Men det er ikke lovhjemmel for, slik
jeg vurderer det, og slik departementet vurderer det, å bruke plan-
og bygningsloven på noen måte til å kunne
begrense antall bensinstasjoner.





                

