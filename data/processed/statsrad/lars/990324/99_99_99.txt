  Stortingsflertallet vedtok den 25. februar
at Regjeringen snarest og før 1. juni 1999 utpeker hvilket
selskap som skal få i oppdrag å utvikle og gjennomføre
planene om et IT- og kunnskapssenter på Fornebu. Dette
er en svært kort tidsfrist med hensyn til de prosesser
som det er nødvendig å gjennomføre før valg
av selskap kan finne sted.

Jeg legger til grunn for oppfølgingen
av vedtaket at det skal være rom for en mest mulig åpen
og rettferdig konkurranse mellom ulike interessenter. Før
fristen 1. juni må Regjeringen også ha noe tid
til å vurdere de ulike planer som forventes lagt fram.
Interessentene har derfor fått frist fram til 18. mai for å komme
med sine opplegg for Fornebu. 

For at konkurransen skal være reell,
må det være helt klart hvilke krav myndighetene
stiller til de planer som interessentene inviteres til å legge
fram. Nærings- og handelsdepartementet er i ferd med å utarbeide
slike kravspesifikasjoner innenfor rammen av Stortingets vedtak
av 25. februar i år.

For å sikre at disse spesifikasjonene
er faglig solide, både når det gjelder utdanningsvirksomhet,
nyskaping og øvrig næringsvirksomhet, ble det
kort tid etter Stortingets vedtak – nærmere bestemt
den 5. mars – oppnevnt et utvalg som skal komme med forslag
til slike spesifikasjoner. Utvalget er pålagt å legge
fram sin innstilling senest 27. mars, altså førstkommende
lørdag. Dette er nødvendig for at Regjeringens
kravspesifikasjoner skal kunne offentliggjøres den 7. april.
Dette gir da aktuelle interessenter tiden fra 7. april til 18. mai
for å ferdigstille sine planer, altså bare seks
uker.

Utvalget består av sju framstående
medlemmer med erfaring fra universiteter, forskning og næringsliv.
Det hadde i utgangspunktet vært ønskelig med flere
kvinnelige medlemmer, men med den tid som er stilt til rådighet for
denne prosessen, ble det ikke tid til de vanlige sonderinger som
erfaringsmessig er nødvendig for å få til
den kjønnsbalanse som slike utvalg normalt bør
ha.

Tidsfristene Regjeringen har blitt pålagt
i denne saken, stilte oss overfor et dilemma. Ideelt sett burde
man brukt noen dager ekstra på å finne fram til
dyktige kvinner som kunne sitte i utvalget. Dette ville imidlertid
ytterligere kortet ned på den fra før av meget
knappe tiden interessenter får til rådighet for å legge
fram sine planer for IT- og kunnskapssenteret. I denne konkrete
avveiingen valgte jeg å prioritere hensynet til raskest
mulig framdrift.

Representanten Knutsen spør hva jeg
vil gjøre for å rette på dette. Jeg vil
først understreke at jeg normalt legger stor vekt på å ha
en god kjønnsbalanse i de utvalg som oppnevnes. I og med
at dette utvalget straks er ferdig med sitt arbeid, er det etter
min mening ikke noe som kan gjøres i dette konkrete tilfellet. 

  Kritikken er berettiget, men jeg må si
at den svekkes noe når den fremsettes av representanten
Grete Knudsen, som har vært så aktiv nettopp i
forhold til å gi en så umulig tidsfrist for dette arbeidet – noe
som gjør at det arbeides på spreng. Derfor ble
det nødvendig å gå til en del av de sentrale
ledere i de aktuelle institusjoner og universiteter osv. for å nedsette dette
utvalget, som altså arbeider under helt ekstreme betingelser – på svært
kort tid – og som var i stand til å frigjøre
tid på så kort varsel. Derfor ble resultatet slik.
Hadde Stortingets flertall – som representanten Knudsen
var en del av, og som regjeringspartiene ikke var en del av – gitt
rom for det som er normal prosess i slike tilfeller, ville selvsagt
ikke denne situasjonen ha oppstått.

Vi får være enige om at gamle
menns holdninger – jeg vet ikke hva aldersgrensen måtte
være – bør vi bekjempe, og så får
vi håpe at de som da blir investorer på Fornebu, ikke
bare forvalter de gamle menns holdninger, til både dette
spørsmålet og andre.





                

  Nærings- og handelsdepartementet
er opptatt av å legge forholdene til rette for at Pivco
kan bli en internasjonal suksess. Jeg ønsker likevel å presisere
at de tiltak Regjeringen legger opp til for å fremme bruken
av elbiler, gjelder elbiler generelt. For å fremme bruken
av elbiler er det av avgjørende betydning å være
tidlig ute og skape et testmarked i Norge i en overgangsperiode.
Norge kan bli et foregangsland når det gjelder bruk av
elektriske biler, med utgangspunkt i at vår elektrisitet
er basert på vannkraft.

Det er iverksatt en rekke avgiftspolitiske
tiltak som begunstiger elbilbruk i Norge: fritak av bompenger, gratis
offentlig parkering og fritak for engangs- og årsavgift.

Nærings- og handelsdepartementet har
tatt initiativ til en uformell interdepartemental arbeidsgruppe
som vurderer videre tilrettelegging for elbiler i Norge. Kritiske faktorer
er infrastruktur, holdningsendringer og insentiver.

Sammen med representanter fra norsk bildelindustri var
jeg på besøk hos Ford i Tyskland i slutten av
februar. Dette signaliserer at norsk industri er en seriøs
og troverdig partner som er interessert i å øke
samarbeidet med Ford. Besøket fokuserte også på mulighetene
for økt eksport for norsk bildelindustri til tysk bilindustri.

Fords oppkjøp av Pivco gjør
at selskapet nå får tilgang til det norske virkemiddelapparatet.
Dette kan være en viktig faktor for å sikre at
framtidig produksjon og utvikling av Think vil foregå i
Norge. Norges forskningsråd skal arrangere en idédugnad
om hvorledes forholdene kan legges til rette for utbredelse av elbiler
i Norge, den 30. april i år.

  Som jeg sa i mitt første svar, er
Regjeringen nå opptatt av nettopp å etablere det vi
kaller et testmarked, eller etablere gode hjemmeforhold for produksjon
av elbil, særlig fordi vi da vil produsere elbil i Norge. 

Det er ikke tvil om at elbilen først
og fremst blir en bybil. Det gjelder å tenke billøsninger
i by på en helt annen måte, det er det interessante
ved utviklingen av dette. Og kan vi gjøre Norge til et
utstillingsvindu på en del områder, f.eks. for
hvordan man kan finne nye, spennende måter å bruke
elbil på, vil det åpenbart være til stor støtte
for den bilproduksjonen som nå vil starte opp i Norge,
og en sikkerhet for at denne produksjonen og utviklingen av dette
bilkonseptet kan få bli i Norge. Mange tror jo at elbilen
ikke blir bare en tradisjonell privateid bil, men at den også kan
være en bil som går på leieløsninger,
som på ulike måter vil inngå i den løpende
kollektivtransport – annerledes enn det vi tradisjonelt
kjenner til i dag med tanke på bilbruk. Man kan bruke bankkortet
sitt, ta en bil på jernbanestasjonen og sette den fra seg
på et sted som er egnet for det, og på det viset
bruke elbilen i bybildet, noe som vil skape et bedre miljø.





                

