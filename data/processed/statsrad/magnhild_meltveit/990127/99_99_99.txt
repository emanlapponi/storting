  Stønadsordningane for einslege forsytarar
vart innførte i ei tid då ein anten var gift eller
levde aleine. Sambuarforma var lite vanleg. Det var òg
meir vanleg at kvinna var heimearbeidande. Samfunnet har endra seg.
I dag er sambuarskap svært utbreitt og allment akseptert.
Det synest òg då meir naturleg å tilpassa
stønadsordningane til faktiske familie- og samlivsmønster.
Val av samlivsform bør ikkje påverkast av at den
eine forma gjev større rett til offentlege stønader
enn den andre.

Formålet med stønadsordninga
i folketrygdlova er å setja einslege forsytarar i stand
til å forsyta seg sjølve etter ein rimeleg overgangsperiode.
Den som har sambuar til å dela buutgifter og andre hushaldningsutgifter
med, har ikkje like stort behov for stønad. På denne
bakgrunn jamsteller folketrygdlova og barnetrygdlova stabile sambuarforhold – dvs.
at dei har vart i 12 av dei siste 18 månadene – med
ekteskap.

Eg vil presisera at lovendringane i folketrygdlova
og barnetrygdlova ikkje rokkar ved utgangspunktet: Sambuarar har
ikkje, i motsetnad til ektefellar, gjensidig underhaldsplikt for
kvarandre. Korkje ein sambuar eller ein ektefelle har
heller noko direkte forsytaransvar for den andres særkullbarn.
Det er det dei biologiske foreldra som har. Den andre av foreldra,
som ikkje har den daglege omsorga for barnet, skal betala barnebidrag.

Når det gjeld lova om sosiale tenester,
er denne det siste tryggleiksnettet i velferdsstaten. Lova skal
m.a. sikra alle som har opphald i Noreg, forsvarleg livsopphald. Sosialhjelpa
er likevel av subsidiær karakter. Den enkelte har i utgangspunktet
ansvar for å syta for eige underhald ved å nytta
alle aktuelle utvegar. Når alle aktuelle utvegar
er nytta fullt ut, men ikkje strekk til, har den som ikkje kan syta
for livsopphaldet sitt, krav på økonomisk stønad.
Eg vil peika på at tildeling og utmåling av økonomisk
stønad skal skje etter ei individuell behovsprøving på grunnlag
av søkjaren sin økonomiske, sosiale og helsemessige
situasjon. Dette er eit anna utgangspunkt enn det som gjeld for
barnetrygd og overgangsstønad.

Ved utmåling av økonomisk
stønad til sambuarar må det leggjast til grunn
at sambuarar ikkje har gjensidig underhaldsplikt. Det kan likevel
takast omsyn til økonomiske fordelar ved felles hushald.
Det kan òg takast omsyn til at søkjaren faktisk
blir underhalden av sambuaren.

Regjeringa skal leggja fram ei melding om utjamning i
levekår denne våren, der situasjonen til m.a.
einslege forsytarar vil bli vurdert.  g det regjeringsoppnemnde sambuarutvalet
arbeider med problemstillinga. Utvalet går gjennom lover
og regelverk og vurderer sambuarane sine rettar og plikter på meir
prinsipielt grunnlag. Det tek sikte på å leggja
fram innstillinga si i løpet av våren.

Både meldinga og oppfølginga
av utvalsrapporten vil gje høve til å ta opp vilkåra
for einslege forsørgjarar på breiare basis.

 Det er ikkje mi meining å læra
Oddbjørg Ausdal Starrfelt noko om eit område som
eg veit at ho har bakgrunn for å kjenna godt til, men eg
har gjeve mitt svar ut frå slik som ho har bedt om det.
Ho har bedt om ei vurdering av desse to lovverka, og det
har ho fått.

La meg elles leggja til at den store omlegginga
av stønaden til einslege forsørgjarar skjedde
etter forslag i velferdsmeldinga, vedteke av Stortinget utan støtte
frå regjeringspartia, og evalueringa der er lagd til år
2001. Men som eg peikte på i mitt hovudsvar: Eg vil syta
for at både i Sambuarutvalet si innstilling og i stortingsmeldinga
om utjamning i levekår vil dei einslege forsørgjarane sin
situasjon bli nærmare vurdert.

  Situasjonen for dei tyngst belasta rusmiddelmisbrukarane
har vorte forverra gjennom dei siste åra, samstundes med
at overdosedødsfalla har auka. Både den fysiske
og den psykiske helsetilstanden til misbrukarane har vorte dårlegare. Misbrukarane
er m.a. meir avmagra og har fleire infeksjonar, samstundes som mange
slit med angst og depresjonar. Utgangspunktet mitt er at eitt overdosedødsfall
er eitt for mykje. Det er nødvendig med styrkt innsats
for denne gruppa for å betra misbrukaren sin situasjon
og for å auka sjansane for vellukka rehabilitering og eit
betre liv. For å få dette til må det
vera ei breidd i tilboda. Det er diverre ikkje slik at det finst 

ei

 løysing som passar alle. Det
inneber helsetilbod tett samanvovne med sosial oppfylging.

I fjor sette vi i verk ei rekkje nye tiltak
for denne målgruppa, m.a. vart lov om sosiale tenester
endra, slik at regelverket knytt til tilbakehald av rusmiddelmisbrukarar
i institusjon utan eige samtykke er vorte meir presist og effektivt.
Vi legg dermed til rette for fleire tvangsinnleggingar. Fleire nye
kommunar fekk midlar til ettervernstiltak. Tilbodet om metadon vart
bygt ut og er no landsdekkjande.

Bruken av buprenorfin er kjent i fagmiljøet
i Noreg. Norske ekspertar vitja det omtala prosjektet i Frankrike
i november i fjor. Dei fann resultata interessante. Eg vil sjølv
reisa til Frankrike fyrst i mars for m.a. å bli direkte orientert
om resultata deira. Eg vil ha norsk ekspertise med på turen
og saman med dei diskutera erfaringane dei franske styresmaktene
har gjort med denne forma for medikamentell behandling. Metadonsenteret
i Oslo, MARIO, førebur eit forsøk som tar mål
av seg til å svara på kva for plass eit slikt
tilbod bør ha i behandlinga av rusmiddelmisbrukarar i Noreg.

Som kjent er det eit prosjekt i Skien der ein
deler ut Subutex til rusmiddelmisbrukarar. For å kunna
gje dette medikamentet til misbrukarar, vart det søkt Statens
legemiddelkontroll om registreringsfritak.  g her er det altså strenge
restriksjonar for å kunna gje denne typen medikament til
rusmiddelmisbrukarar. Slik må det vera så lenge
vi veit at forskriving av vanedannande medikament frå legar,
utan at klienten får tett oppfølging, aukar faren for
overdose. Helsetilsynet er oppteke av at ikkje alle medikament er
like eigna i såkalla substitusjonsbehandling. Dei understrekar
at det må vera streng kontroll med kva som blir skrive
ut, og at all slik behandling må vera innanfor dei rammene
som er lagde i metadonprosjektet. 

I utgangspunktet er eg av den oppfatninga at
flest mogleg tiltak for å hjelpa rusmiddelmisbrukarane
må prøvast ut. Dersom buprenorfinassistert behandling
viser seg effektiv, og dersom den lar seg setja i verk og gjennomføra i
kontrollerte former med den naudsynte oppfølginga, er eg
villig til å vurdera meir bruk av slik behandling òg
i Noreg. 

  Det er rett som representanten Skogholt peikar
på, at her på dette tidspunktet står
altfor mange i kø for behandling. Eg har sett ned ei arbeidsgruppe
som skal sjå på både sambandet mellom
det tilbodet vi i dag har for behandling, og det behovet vi har.
Dei skal òg sjå på kvalitet og organisering. 

Eg er glad for at vi står saman, på tvers
av ulike parti, for ein forsterka innsats for dei mest forkomne
rusmisbrukarane. Men det som er avgjerande, er at den einskilde
får tett oppfølging. Fyrst då har han
eller ho ein sjanse for å lukkast. Det ligg til grunn i
metadonprosjektet, det må òg liggja til grunn
dersom vi skal utvida med nye preparat. Derfor treng dette tid. 





                

 Rapporten frå fylkeslegen i Oslo gir
all grunn til uro. Eg har òg forstått at Oslo
kommune tar denne rapporten på alvor og fylgjer opp. 

Regjeringa vil føra vidare og auka
innsatsen for å betra tilgangen på kvalifisert
personell i helse- og omsorgssektoren. Dagens situasjon er eit resultat
av tidlegare års forsømingar når det
m.a. gjeld utdanningskapasiteten, og særleg gjeld dette
på universitets- og høgskulenivå. Det manglar òg
planar i mange kommunar for korleis ein skal dekkja framtidige behov
for helse- og sosialpersonell. For å få best mogleg
oversikt har departementet bedt kommunane klargjera personellbehovet
sitt dei nærmaste åra. Staten sine regionalrepresentantar
i fylka vil i resten av handlingsplanperioden 1999-2001 samarbeida
med kommunane, med fylkeskommunane og med høgskulane om
konkrete kvalifiserings- og rekrutteringstiltak i det einskilde
fylke. Ein vil særleg prioritera kvalifisering av ufaglærte,
m.a. ved å stimulera flest mogleg til å gå opp til
fagprøve i omsorgsarbeidarfaget, og til etter- og vidareutdanning
av hjelpepleiarar og andre med helse- og sosialfag frå vidaregåande
opplæring. 

Det er rett som representanten Øyangen viser
til, at Jagland-regjeringa la fram Handlingsplan for helse- og omsorgspersonell
i 1997, med ei økonomisk ramme på 110 mill. kr
i budsjettforslaget for 1998. Forslaget vart ført vidare
i sentrumsregjeringa sitt budsjettforslag for 1998, men vart redusert
med 19 mill. kr ved Stortingets behandling. 

I budsjettet for 1999 har Regjeringa laga ei
samla framstilling av løyvingar til personell- og kompetanseføremål
i heile helse- og sosialsektoren. Dette gjeld både dei
nye tiltaka som kom med handlingsplanen i høve til 1998-budsjettet,
og andre tiltak på Sosial- og helsedepartementet sitt budsjett.
Oversikta viser at departementet løyvde om lag 286 mill. kr
til personell- og kompetanseføremål i 1998. Regjeringa
gjorde framlegg om å auka denne ramma til om lag 324 mill. kr
i 1999, og fekk Stortinget sin tilslutnad til det. Auken vil særleg
koma i samband med opptrappingsplanen for psykisk helse og førebuingane
til fastlegeordninga.

I tillegg til desse midlane vil kommunane òg
kunne bruka av skjønnsmidlane innanfor eldresatsinga og
av løyvingane til psykisk helsevern til kvalifisering av
personell. Den samla satsinga frå departementet for å styrkja tilgangen
på kvalifisert personell er såleis, med Stortinget si
støtte, monaleg auka, og ytterlegare auke i opptaket til helse-
og sosialfagstudia ved universitet og høgskular vil bli
vurdert.

La meg til slutt understreka at personellsituasjonen
i sjukeheimane er ikkje berre avhengig av tilgang på fagpersonell.
Arbeidsmiljøet har òg mykje å seia for
om personellet trivst og blir verande i denne sektoren. Eg veit
at Oslo kommune i sitt arbeid no, og òg andre kommunar, er
opptekne av det. Sjølve følgjer vi opp i departementet med
sikte på kartlegging av faktorar som skapar eit godt og
stabilt arbeidsmiljø i sjukeheimane. Personell som trivst
i arbeidet sitt, er avgjerande viktig for kvaliteten i eldreomsorga.

  Eg er glad for at representanten Øyangen rettar
søkjelyset mot ei sak som gjeld svært mange, nemleg
ei meir verdig eldreomsorg.

Eg kan nok ikkje svara på eit så omfattande
og vanskeleg spørsmål som representanten Øyangen
her stiller, på eitt minutt. Eg trur eg skal avgrensa meg
til å seia at eg er veldig fornøgd med at vi har
fått gjennomslag for vår satsing så langt.
Men det er ingen garanti for framtida. Det er tvert imot slik at
vi er nøydde til å følgja nøye med
i både korleis handlingsplanen for ei betre eldreomsorg
og handlingsplanen for eit betre helsepersonell blir ivaretatt i
kommunane, og kva tilsynsrapportane seier. Vi har òg sett
i gang eit arbeid i departementet for å sikra aldersdemente
sine rettar betre enn i dag.





                

