  Menighetsfakultetet er en stiftelse som selv

eier sine lokaler, og staten kan ikke gi pålegg om disponering

av deres lokaler. Menighetsfakultetet har imidlertid sagt seg villig

til å flytte dersom overordnede utdanningsbehov krever

det. Menighetsfakultetet har ønsket at deres lokaler skal

ligge innen rimelig avstand fra universitetsområdet på Blindern.

Av hensyn til Musikkhøgskolens og Musikkonservatoriets

behov for større lokaler har Statsbygg sagt seg villig

til å forsøke å skaffe Menighetsfakultetet

tomt for nybygg. 

I det aktuelle området, i umiddelbar

nærhet til Blindern, er tomtereservene knappe. Inntil NRKs

lokaler på Marienlyst eier NRK et område som i

dag er regulert til offentlig virksomhet. NRK har imidlertid inngått

avtale med private entreprenører om salg av dette området

til bruk for boligbygging. Av denne grunn har NRK foreslått

at området reguleres til boligformål. Statsbygg

har motsatt seg dette og ønsker at dagens regulering opprettholdes.

På grunn av områdets beliggenhet

i den såkalte Blindern-aksen, har Statsbygg vurdert området

samlet sett som svært viktig for fremtidig offentlig virksomhet.

Arealreservene i området er så knappe at det etter

Statsbyggs vurdering er meget viktig at de eiendommer som allerede er

regulert til offentlige formål, i et langsiktig perspektiv fortsatt

bør reserveres til offentlig bruk. En naturlig utvikling

av området og Blindern-aksen tilsier at området bør

være regulert til offentlige formål. I denne forbindelse

har Statsbygg varslet at de vil bruke virkemidlet statlig innsigelse

dersom området omreguleres til boligformål av

Oslo kommune. Bruken av statlig innsigelse er godkjent av Arbeids-

og administrasjonsdepartementet.

Statsbyggs engasjement i saken er først

og fremst knyttet til det fremtidige samlede offentlige behov, men deres

engasjement omfatter naturligvis også en interesse i å løse

Musikkhøgskolen og Musikkonservatoriets akutte behov for

lokaler. 

Statsbygg ble forelagt forslag til minnelig

løsning i saken. Forslaget ble fremlagt av de private interessenter som

NRK har inngått salgsavtale med. I dette løsningsforslaget

ble det foreslått at NRK skulle avstå tomt til Menighetsfakultetet

på betingelse av at Statsbygg trekker den varslede statlige

innsigelse. Forslaget ble imidlertid ikke realitetsdrøftet

med NRK, da Statsbygg ikke fant å kunne akseptere omregulering

for noen del av området. I forslaget til minnelig løsning

ivaretas ikke muligheten for utvidelse av offentlig virksomhet i

området, selv om det vil gi en rask løsning for

Musikkhøgskolen og Musikkonservatoriet. 

Jeg er i hovedsak enig i Statsbyggs konklusjoner

og fremgangsmåte. Når det gjelder den videre fremdrift,

kan jeg opplyse at Arbeids- og administrasjonsdepartementet i samråd

med Statsbygg arbeider for å finne en løsning på tvisten

mellom NRK og Statsbygg. Denne løsningen må være

akseptabel for alle berørte parter og bidra til en rask

og endelig avklaring av spørsmålet. 

  Som representanten Rise sier, er dette en

komplisert sak, og den har tatt tid. Vi arbeider nå aktivt

med å finne en helhetlig løsning for det samlede

området, Suhms gate 24 og Gydas vei 6, og det er viktig å presisere

at det må bli en løsning som alle kan være

tjent med.

 I lys av det resultatet som jeg håper

kommer innen rimelig tid, vil jeg vurdere ulike handlingsalternativer.

I så måte kan jeg ikke si annet når det

gjelder spørsmålet, enn at det i disse dager også jobbes

aktivt, og at jeg vil komme tilbake til løsnings- og handlingsalternativer

så snart jeg kan. Jeg kan ikke love noen eksakt dato.

 Når de ulike handlingsalternativene

foreligger, vil jeg, som jeg sa, ta initiativ til videre fremdrift

i saken. Jeg ønsker ikke å svare på hva

jeg kommer til å gjøre gitt at Oslo kommune gjør

slik eller slik, på dette tidspunktet. Resultatet av saken

vil være av stor betydning både for Menighetsfakultetet

og Musikkhøgskolen, men jeg vil igjen presisere at jeg

er nødt til å finne løsninger som ivaretar

også andre interesser. 

Jeg vet at saken har tatt lang tid. Imidlertid

arbeides det nå konstruktivt, og alle involverte parter,

inkludert Administrasjonsdepartementet, er tjent med – og ønsker – å finne

en rask løsning. 





                

