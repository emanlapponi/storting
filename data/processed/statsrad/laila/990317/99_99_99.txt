 Jeg kan innledningsvis opplyse representanten
Hegna om at Regjeringen ikke har forhandlet fram noen egen avtale
om gullkort med SAS. Jeg vil derfor få understreke at det
som har stått i media om denne saken, til dels er misvisende
og galt.

Staten har riktignok siden 1. april 1998 hatt
en bonusavtale med SAS, som er inngått etter en internasjonal
anbudskonkurranse i samsvar med EØS-reglene for offentlige anskaffelser.
Denne avtalen gjelder for alle statsansatte, inklusive Regjeringen,
og gir lik mulighet til å opparbeide bonus ut fra egen
reisevirksomhet. Det er imidlertid ikke tillatt å ta ut
poeng opptjent i forbindelse med tjenestereiser til privat bruk.
Dette gjelder for alle brukere av avtalen.

Da også Regjeringen omfattes av bonusavtalen
med SAS, har den enkelte statsråd mulighet til å bli
innehaver av et gullkort ut fra egen reisevirksomhet.

Statsministerens kontor har nylig fastlagt
retningslinjer hvoretter det enkelte departement kan søke
SAS om gullkort, slik at statsråden på tjenestereiser
kan nyte godt av de serviceelementer kortet gir. Det er således
SAS som etter søknad og en konkret vurdering kan gi utvalgte kunder
eller kundegrupper mulighet til å benytte de fordeler et
gullkort medfører, uten at den enkelte reisende selv nødvendigvis
har opptjent nok bonuspoeng til å være kvalifisert
for dette servicenivået.

Jeg vil understreke at Regjeringens medlemmer
ikke får noen særfordeler ved å bruke
disse kortene utover de tjenester som ligger i kortet. Det er videre
slik at det enkelte departement må søke om gullkort
til statsråden. Det er ingen automatikk i dette. Det er
også lagt opp til rutiner som sikrer at poengene opptjent
i forbindelse med statsrådens reisevirksomhet kan benyttes
til andre tjenestereiser i departementet, noe som for øvrig
er i tråd med vanlig bruk av EuroBonus-ordningen.

Jeg vil på nytt få understreke
at den omtalte ordningen med gullkort for Regjeringens medlemmer
bare er en administrativ oppfølging av en for staten totalt
sett meget god bonusavtale, og at den ikke innebærer noen
personlige fordeler for statsrådene utover det som enhver
innehaver av gullkort har krav på, og som SAS tilbyr.

Jeg kan for øvrig ikke se at det foreligger
noe i denne saken som har relevans i forhold til EØS-prinsippene
om likebehandling eller ikke-diskriminering på nasjonalt grunnlag,
slik representanten Hegna antyder. Avtalen med SAS er, som nevnt
innledningsvis, inngått etter en åpen internasjonal
anbudskonkurranse i samsvar med gjeldende lov og forskrifter om
offentlige anskaffelser, og alle vilkår i forhold til de
nevnte prinsipper skulle således være godt ivaretatt.

  Dette er en mulighet som SAS tilbyr staten
fordi staten er en stor kunde. Som jeg har sagt, er det opp til
hvert departement å velge om de vil søke SAS om
gullkort, enten det er til statsråden eller kanskje til
andre som reiser en del. Det statsministerens kontor har gjort,
er å lage retningslinjer for at dette skal bli håndtert
på en ryddig måte. 

Jeg har lyst til å påpeke
nok en gang at det verken er tillatt å ta ut poeng til
privatbruk eller på noen annen måte få fordeler
utover det som ligger i dette kortet.

  Bare en kort kommentar: Jeg merker meg at
representanten Hegna mener at departementene ikke skal benytte seg
av denne muligheten som SAS tilbyr.





                

