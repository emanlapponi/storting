 Fylkeslegene gjennomførte i 1998 et
samlet tilsyn med fylkeskommunenes og sykehusenes rutiner for etterlevelse
av Forskrift om ventetidsgaranti. Tilsynet dreide seg altså ikke
om fylkeskommunen rent faktisk var i stand til å overholde
de pålegg som gis i forskriften, men hvilke rutiner som
er etablert for å overholde forskriftens bestemmelser.

Det er tre hovedproblemstillinger ved tilsynet – for det
første hvordan pasienter i fylket prioriteres, for det andre
hvordan pasienter og henvisende lege informeres om utfallet av vurderingen
om hvilken behandling som planlegges, og for det tredje hvordan
garantibruddene håndteres. 

Rapportene er nå sendt fra fylkeslegene
til Statens helsetilsyn. Helsetilsynet vil også gjøre
en skriftlig oppsummering av rapportene, og oppsummeringen vil bli oversendt
Sosial- og helsedepartementet om kort tid. 

Rapportene fra fylkeslegene viser at ikke alle
deler av ventetidsforskriften blir fulgt opp etter forutsetningene. Dette
gjelder særlig den datamessige håndteringen av ventelistene,
men det er også påvist mangler i den informasjon
som gis til pasientene og de henvisende legene. Rapportene viser
også store forskjeller mellom fylkene i garantitildeling,
og dette indikerer at kriteriene for tildeling tolkes ulikt mellom
fylkeskommunene. 

De enkelte fylkeslegene følger også opp
de påviste bruddene i de respektive fylkeskommuner. Der
det er påvist brudd på forskriften, vil fylkeslegene
be om en plan for hvordan forholdene skal rettes opp. Det gis en
tidsfrist for når en slik plan skal være mottatt.
Denne fristen settes ulikt i de ulike fylker, avhengig av lokale
forhold og hvilke brudd det dreier seg om. Dersom dette ikke følges
opp, vil fylkeslegen vanligvis gjøre en ny henvendelse
til fylkeskommunen. Hvis fylkeslegen etter en konkret vurdering
av situasjonen finner at de nødvendige forbedringer
ikke gjennomføres, kan saken oversendes Helsetilsynet.
Helsetilsynet vil så vurdere om forholdene tilsier at det
skal gis varsel om pålegg. 

I tillegg til at Helsetilsynet og departementet
vil arbeide videre med det konkrete tilsynet, følger Sosial-
og helsedepartementet opp overholdelsen av ventetidsgarantien på flere
måter. Departementet har tidligere merket seg de til dels
store variasjoner mellom fylkene i garantitildelingen.

For å sikre en bedre harmonisering
i bruk av garantikriteriene har Statens helsetilsyn invitert de
aktuelle spesialforeningene i Den norske lægeforening til å utarbeide fagspesifikke
fortolkninger av ventetidsforskriftens kriterier for behandlingsgaranti.
Helsetilsynet forventer at fagmiljøene gir tilbakemelding
om status for dette arbeidet i løpet av inneværende
halvår. 

Departementet følger nøye
med i den generelle utvikling for ventelistepasientene, og det arbeides
kontinuerlig for å forbedre datagrunnlaget og rapporteringen
av ventelistesituasjonen på nasjonalt, regionalt
og fylkeskommunalt nivå. Gjennom generelle og spesielle
tilskudd bidrar også statlige myndigheter til kapasitetsvekst
i sykehussektoren. 

La meg til slutt nevne at departementet vil
se nærmere på rutiner for samhandling og informasjonsutveksling mellom
pasienter, allmennleger og sykehus i forbindelse med innføringen
av fritt sykehusvalg. I dette arbeidet vil det også være
sentralt å etablere rutiner som sikrer pasienter og allmennleger
informasjon om pasientenes status i forhold til ventetidsforskriften. 

  Først til det representanten Høegh
og jeg er hjertens enige om, nemlig at fritt sykehusvalg forutsetter
både en holdningsendring og krav til informasjon, og det
forutsetter tilgjengelig informasjon på tvers av sykehusene,
i motsetning til den informasjonsstrøm som i stor grad
går opp og ned i systemet i dag. Det er en helt avgjørende
forutsetning for det forslaget om fritt sykehusvalg som Regjeringen
har lagt fram.

Så til det vi antakelig er litt mer
uenige om. Når det gjelder garantitildeling, tror jeg ikke
vi er uenige om at forskjellene mellom fylkene er et problem som
må tas alvorlig, og brudd på forskriftene skal
ha konsekvenser. Jeg har redegjort for hvordan fylkeslegene vil
følge opp det. Vi ser nå på dataene fra
Pasientregisteret at det er mindre forskjeller mellom fylkene og
sykehusene enn det var tidligere. Det tyder på at dette
nå tas på alvor i større grad.

Mitt syn på de spørsmålene
representanten Høegh stiller til slutt, om garantitildeling
og rett til pasientbehandling, ligger i proposisjonen om lov om
pasientrettigheter, som jeg har lagt fram for Stortinget. Det ville
være oppsiktsvekkende om jeg hadde andre oppfatninger enn
det jeg har gjort rede for i proposisjonen.





                

  Bosniske tannleger har i flere år
kunnet få midlertidig begrenset lisens som tannlege. For å kunne
få en slik lisens må de arbeide under en autorisert
tannleges ansvar og på et begrenset faglig område.
I flere fylker er det bosniske tannleger som har hatt slik lisens.
Tannleger fra land utenfor EØS må ha tilleggsutdanning
for at deres utdanning skal kunne anses som faglig jevngod med norsk
utdanning. Hittil har tilleggsutdanningen tatt 2-3 år,
og det har vært begrenset plass for nye kandidater. I Handlingsplan
for helse- og omsorgspersonell 1998-2001 er ett av tiltakene å legge
til rette for at innvandrere og flyktninger med utdanning fra land
utenfor EØS-området kan arbeide i Norge innenfor sitt fagområde.
I lys av situasjonen på tannlegemarkedet har Sosial- og
helsedepartementet avsatt 0,8   mill.
kr på statsbudsjettet for 1999 til tilleggskurs for tannleger
fra land utenfor EØS-området. Dette kurset blir ettårig
og er skreddersydd for disse tannlegene.

De odontologiske fakultetene i Bergen og Oslo
samarbeider nå om et undervisningsopplegg. Tilskuddet i
1999 skal dekke kostnader i forbindelse med planleggingsfasen samt
kurskostnader for minimum åtte utenlandske tannleger som
starter på kurs i august 1999. 

Det er pr. i dag ca. 30 tannleger fra land
utenfor EØS-området som er registrert med gyldig dokumentasjon
hos Fylkeslegen i Oslo. For opptak til tilleggskurset må aktuelle
søkere ha avlagt en teoretisk test og en klinisk opptaksprøve.
Utvelgelsen foregår på bakgrunn av dokumentasjon
og resultat av testene og prøvene. Utvelgelsen gjennomføres
i fellesskap av Odontologisk fakultet ved Universitetet i Oslo og
Universitetet i Bergen og Fylkeslegen i Oslo. 

  Først til de bosniske tannlegene.
Jeg er enig med representanten Gravdahl i at midlertidig begrenset
lisens ikke er noen løsning der det ikke er noen annen
tannlege å arbeide sammen med. Der vil det være
nødvendig å ta den påkrevde tilleggsutdanningen
og få en utdanning som er jevngod med den norske. Nettopp
dette problemet har vi nå laget en løsning på, som
innebærer at man slipper å gå inn i det
eksisterende tannlegestudiet og være der fra to og et halvt
til tre og et halvt år, slik som ordningen har vært
til nå, og som har vært en veldig begrenset ordning
fordi det har vært så få som har sluppet
inn. Nå får vi dette skreddersydde og mer komprimerte
opplegget. Jeg tror det vil løse det problemet som representanten
Gravdahl har pekt på. 

Så til det generelle spørsmålet
som reises nå til slutt. Det er et prioritert område
i handlingsplanen for helsepersonell å legge til rette
for innvandrere og flyktninger med utdanning, slik at denne kan
bli gjeldende i Norge. Det vil vi følge opp. 





                

  Departementet bad i september 1994 fylkeskommunene
i Helseregion vest om at revmatikeromsorgen ble tatt opp i det regionale planleggingsarbeidet
for å utvikle en hensiktsmessig tjeneste for revmatikere
i regionen. En pekte bl.a. på at det måtte vurderes
hvordan en i regionen kunne utnytte det samlede tjenestetilbudet
til denne pasientgruppen på en best mulig måte.

Rogaland fylkesting fattet den 10. oktober
1995 vedtak om at Haugesund Sanitetsforenings Revmatismesykehus
skulle være Rogalands eneste senter for revmatologi og
revmakirurgi, og å søke departementet om å få opprettet
et regionalt kompetansesenter. Det var i budsjettet for 1996 satt
av særskilte midler til tiltak innen rehabilitering og
styrking av tilbudet til revmatikere. Søknad om midler
til dette tiltaket ble fremmet av fylkeskommunen og prioritert som
nr. 5, dvs. det siste av de omsøkte tiltak. Det ble videre
vist til at gjennom regional planlegging ville en ta sikte på å avklare
målgruppe og behov for tjenester samt behov for personell
og senger. Departementet fant rom for å gi tilskudd til
tre av tiltakene som det ble søkt om, de som fylkeskommunen
hadde prioritert høyest. Videre bad departementet om at
det ble klargjort hvilke oppgaver som var planlagt ivaretatt ved Haugesund
Sanitetsforenings Revmatismesykehus, og departementet anførte
at det ikke var klarlagt gjennom det regionale helseplanarbeidet
at sykehuset skulle dekke oppgaver for hele helseregionen.

Forslaget om et regionalt kompetansesenter
for spesialisert rehabilitering ved Haugesund Sanitetsforenings Revmatismesykehus
ble reist i Det regionale helseutvalget og har vært utredet
av en regional faggruppe, som har lagt fram en innstilling. Det
regionale helseutvalget for Helseregion vest behandlet innstillingen
den 13. februar 1998 og vedtok å opprette et kompetansesenter
for spesialisert rehabilitering av revmatikere på grunnlag
av innstillingen fra faggruppen. Rogaland fylkeskommune behandlet
innstillingen i fylkestinget 2. – 3. juni 1998 og sluttet
seg til vedtaket som var gjort i Det regionale helseutvalget.
Rogaland fylkeskommune søkte i 1998 om midler fra kap 720,
post 62 – tilskudd til styrking av den fylkeskommunale
rehabiliteringsvirksomhet og tilbudet til revmatikere. Disse midlene
ble fordelt til fylkeskommunene etter søknad. Rogaland
fylkeskommune ønsket ikke at dette senteret skulle være
en del av det fylkeskommunale tilbudet, og søknaden skulle
derfor ikke regnes som en del av den fylkeskommunale søknaden.
Søknaden ble følgelig ikke prioritert i fylkeskommunens
anmodning om midler. Det ble derfor ikke bevilget midler til dette
senteret for 1998. For 1999 er øremerkede midler til rehabilitering
og tiltak for revmatikere fordelt til fylkeskommunene etter objektive
kriterier. Rogaland fylkeskommune er tildelt vel 8,7 mill. kr av
denne bevilgningen, som fylkeskommunen fritt kan prioritere til
ulike rehabiliteringstilbud.

Gjennom midler til regionale samarbeidstiltak
er det lagt til rette for at tiltak som prioriteres i regionen,
kan etableres. Midler til regionale samarbeidstiltak er fra 1999
lagt inn i rammene til fylkeskommunene. Dette senteret må derfor
finansieres som øvrige samarbeidstiltak i den regionale
helseplanen. Det er ikke satt av særskilte midler til regionale
kompetansesentre for noen fagområder. Det vil derfor være
opp til fylkeskommunene i regionen å iverksette dette tiltaket.

Jeg mener på denne bakgrunn å ha
vist hvordan staten har medvirket til at kompetansesenteret kan
realiseres. Det vil være opp til fylkeskommunen å vurdere
om en nå vil prioritere dette tiltaket innenfor de midler
staten har stilt til disposisjon.

  Vedtaket som Stortinget gjorde, var å be
Regjeringen medvirke til at Haugesund Sanitetsforenings Revmatismesykehus
kan bli kompetansesenter osv.  Jeg har nå redegjort for
hvordan denne medvirkningen har skjedd, gjennom krav til faglig
utredning, forankring i det regionale helseutvalget og tildeling
av midler langs to kanaler, dels til regionale samarbeidstiltak,
som fra 1999 ligger i fylkeskommunenes rammer, og dels gjennom øremerkede
midler som går til den enkelte fylkeskommune til ulike
rehabiliteringstilbud.  Rogaland fylkeskommune har fått
en klar økning fra 1998 til 1999 når det gjelder
disse midlene, og jeg mener på denne bakgrunn at departementet
har medvirket til at intensjonen i dette vedtaket kan realiseres.
 Det er nå opp til fylkeskommunen i samarbeid med de øvrige
fylkeskommuner i regionen hvordan de konkret vil realisere det.





                

