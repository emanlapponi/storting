  Norsk Pro Vita har altså ikke fått
statsstøtte til å gjennomføre en antiabortkampanje
med filmen «Eclipse of Reason». Organisasjonen
har heller ikke søkt om midler til en slik kampanje eller
til visningen av en slik film. Pro Vita har imidlertid i 1998 fått
et tilskudd på 27 000 kr til et lokalt prosjekt
i regi av Radio Pro Vita i Sandefjord. Tilskuddet er bevilget fra
tilskuddsordningen til abortforebyggende tiltak, og jeg viser til
hvilke behov det er for å møte målgruppen i
arbeidet med å forebygge uønskede svangerskap
og aborter med ulike strategier og virkemidler for å nå ut med
faktisk informasjon til hele bredden av målgruppen unge
voksne og ungdom.

Når Sosial- og helsedepartementet
har gitt støtte til et enkeltprosjekt i regi av Norsk Pro
Vita, betyr det altså ikke at en går god for denne
organisasjonen eller hele dens virksomhet. Ut fra mitt kjennskap
til filmen, som jeg kjenner fra media, har jeg, som kjent, tatt
klar avstand fra den typen virkemidler som blir benyttet, og jeg
mener den er uegnet for formålet. Når det gjelder
representantens to spørsmål, er svaret på begge
spørsmålene – nei.

Jeg er også skeptisk generelt til
kampanjer med negative budskap. Erfaringer fra annet forebyggende
arbeid viser at slike virkemidler sjelden er de mest effektive for å nå fram
til de grupper man vil møte.

  Jeg går ikke av veien for en debatt
om hva som er gode svangerskapsforebyggende og abortforebyggende
tiltak. Det har Stortinget hatt debatter om, og det kommer vi sikkert
til å ha også i fremtiden. Jeg vil gjerne delta
i en dialog med alle i denne sal som er opptatt av å begrense
antall uønskede svangerskap og aborter. Her kan vi stå sammen
om veldig mye, uavhengig av syn på abortspørsmålet.
Men jeg har en klar forventning om at en slik debatt baserer seg
på fakta. Og jeg reagerer på forsøk,
som jeg har sett, på å gjøre helseministeren
ansvarlig for en kampanje han aldri har støttet, ikke er
blitt bedt om å støtte og tvert imot har tatt
klar avstand fra. Jeg reagerer også på forsøket
i debatten på å trekke motivene for mitt engasjement
i abortforebyggende og svangerskapsforebyggende tiltak i tvil. Det
tjener ikke en sak som det burde være mulig å ha
en relativt bred samling omkring. 

Jeg er ikke utdanningsminister, men jeg har
gitt et klart råd når det gjelder bruken av den
konkrete filmen i forhold til offentlige fremvisninger i det hele
tatt, og ungdom og skoleungdom spesielt.

  Jeg synes det bør være visse
grenser for hva en norsk helseminister skal måtte stå til
ansvar for, og det innslaget som jeg hørte referert fra
i dag tidlig, som gjelder antiabortaktivister i USA, vil jeg ikke
måtte stå her og svare for. Jeg tror det bør
være klart gjennom det jeg har sagt i mine svar til nå, at
jeg ikke er tilhenger av den type virkemidler, og at jeg tar avstand
fra dem.

Så til spørsmålet
om det er galt signal. Når det kommer en søknad,
må den  vurderes i forhold til de retningslinjer som gjelder,
og om de oppfylles. Jeg kan ikke samtidig bli avkrevd å vurdere
alle denne organisasjonens aktiviteter og virksomhet totalt. Det
skulle ta seg ut om man f.eks. når man delte ut støtte
til barne- og ungdomsorganisasjonene, samtidig skulle stå ansvarlig
for alt det barne- og ungdomsorganisasjonene gjorde.





                

 Spørsmålet om helbredelse
og behandlingsmetoder for homofili forutsetter at homofili betraktes
som en sykdom. Homofili ble fjernet som medisinsk diagnose allerede
i 1972. Homofili er derfor ikke en sykdom som det er aktuelt for
helsevesenet å helbrede.

I det nye diagnostiske systemet, ICD-10, som
ble innført 1. januar 1997, finnes kategorien «psykisk
og atferdsmessige forstyrrelser forbundet med seksuell utvikling
og legning». Seksuell legning er ikke i seg selv et sykdomstegn,
og det skal bare angis dersom seksuell utvikling og legning er problematisk
for det enkelte individ. Dette forholder jeg meg til som helseminister.

  Jeg har fått et prinsipielt spørsmål
fra representanten Øyangen, og jeg har gitt et prinsipielt svar
på hvordan jeg forholder meg til dette som helseminister.
Det er det jeg anser for å være det relevante
helsepolitiske spørsmål. Utover dette har ikke
jeg for min del behov for å karakterisere andres syn eller
andres uttalelser. Jeg tar ansvar for min politikk og mine uttalelser.
Andre får ta ansvar for sine.

Generelt vil jeg likevel si at jeg er enig
med representanten Øyangen i hennes anliggende når det
gjelder behovet for at alle som deltar i den offentlige debatt rundt disse
viktige, men følsomme, spørsmål, gjør
det ut fra en grunnleggende respekt for de mennesker som på ulike måter
er berørt. Derfor bør alle som deltar i den offentlige
debatt, tenke på hvordan ordbruk og presentasjonsformer
virker på enkeltmennesker som er berørt på en
eller annen måte. Det gjelder her som på andre
områder i den offentlige debatten.

  Jeg tar til etterretning at representanten
Øyangen ønsker at jeg skal opptre med pekefingre i forhold
til den offentlige og kirkelige debatten. Jeg ser det altså mest
tjenlig for det anliggende jeg var inne på – som
jeg tror representanten Øyangen og jeg har felles – at
jeg svarer klart og tydelig på hva jeg forholder meg til
som helseminister, at jeg bidrar til saklig og skikkelig faktainformasjon
på helsevesenets ansvarsområde i denne sammenheng,
og at jeg for øvrig oppfordrer til å omtale og
presentere standpunkter og vurderinger på denne måten
ut fra en respekt for de mennesker som på en eller annen
måte er berørt. Det synes jeg er et viktig bidrag
til en saklig, faktaorientert debatt, og utover det kan jeg ikke
se at jeg som helseminister har noe ansvar.





                

 Norsk Pro Vita har 

ikke 

fått
statsstøtte til å gjennomføre en antiabortkampanje
med filmen «Eclipse of Reason». Organisasjonen har
heller ikke søkt om midler til noen slik kampanje. Pro
Vita har imidlertid i 1998 fått et tilskudd på 27 000 kr
til et lokalt prosjekt i regi av Radio Pro Vita i Sandefjord. Tilskuddet
er bevilget fra tilskuddsordningen til abortforebyggende tiltak
som ble opprettet i 1998.

Selv om Sosial- og helsedepartementet har gitt
tilskudd til et enkeltprosjekt i regi av Norsk Pro Vita, betyr det
selvsagt ikke at en dermed går god for denne organisasjonen
eller hele dens virksomhet. Jeg kjenner kun filmen «Eclipse
of Reason» fra TV2s nyhetssending 26. januar. Jeg har på bakgrunn
av den kjennskap jeg har til filmen, tatt klar avstand fra den typen
virkemidler som er benyttet, og mener det ikke er egnet til å forebygge
abort.

Det er klart at det er en belastning for barn
under 16 år å gjennomgå et abortinngrep,
og det er ingen grunn til å legge flere byrder på disse
barna. Det er svært viktig å forebygge svangerskap
blant de yngste tenåringene. Tenåringsgruppen
som helhet er en viktig målgruppe for å forebygge
uønskede svangerskap fordi en svært stor del av
tenåringsgraviditetene ender i abort. Det har skjedd store
endringer både med hensyn til svangerskap og abort blant
tenåringer. Statistikken viser at fødsler blant tenåringer
i alderen 15 til 19 år er redusert med to tredjedeler fra
tidlig på 1970-tallet. Når det gjelder aborttallene,
er forekomsten av abort blant tenåringer gått
ned med over 20 pst. fra treårsperioden 1979-81
til treårsperioden 1991-93, men etter den tid har forekomsten
vært relativt stabil på ca. 16 aborter pr. 1 000
jenter i nevnte aldersgruppe. Tenåringsgruppen er derfor
fortsatt en viktig målgruppe i arbeidet for å forebygge
uønskede svangerskap og aborter.

  Det er min klare oppfatning – det
håper jeg nå en gang for alle kan komme klart
fram til alle som er interessert i min holdning i disse spørsmål – at
jeg ikke tror på den type virkemidler som den omtalte filmen
representerer. Jeg tror tvert imot at det verken tjener den saken
som Norsk Pro Vita er opptatt av å fremme, eller på noen
fornuftig måte kan bidra til å forebygge aborter. 

I tillegg til det vil jeg si at jeg tror bruk
av den type virkemidler kan være en ytterligere belastning
for mennesker som på en eller annen måte er berørt
av dette alvorlige spørsmålet. Derfor har jeg
tatt klar avstand fra det.

   Det ligger i det svaret jeg har gitt, at
jeg ikke syns denne filmen er egnet for visning verken i skoleverket
eller andre steder, men jeg representerer ikke norsk filmsensur.
Jeg vet heller ikke om den på noen måte kan rammes
av norsk lovgivning. Det er ikke mitt bord å vurdere det.
Men min anbefaling er klar: Dette er ikke et egnet virkemiddel i
undervisningen i disse følsomme spørsmål
i norsk skole. Det tror jeg også jeg har utdanningsministerens
fulle støtte i.





                

  Dersom svangerskapsavbrudd skal utføres,
er det viktig både for kvinnen og fostret at dette gjøres
på en betryggende og skånsom måte.  I
St.meld. nr. 16 for 1995-96, Om erfaringer med svangerskapsavbrudd
mv, ble ulike metoder for svangerskapsavbrudd omfattende beskrevet.

Det fremgår av meldingen at den vanligste
metoden inntil utgangen av 12. svangerskapsuke er at abortinngrepet
utføres som et kirurgisk inngrep.  Fostret dør
under inngrepet.  Ved svangerskapsavbrudd etter 12. uke brukes stimulering
med medikamenter som fremkaller rieaktivitet i livmoren.  Foster
og morkake utstøtes av riene.  Også ved denne
metoden dør fostret under inngrepet.  Gynekologer ved norske
sykehus bekrefter at dette fremdeles er norsk praksis.

Lov om svangerskapsavbrudd inneholder i § 2
siste ledd bestemmelse om at et svangerskap ikke kan avbrytes etter
18. svangerskapsuke med mindre særlig tungtveiende grunner
taler for det.  Er det grunn til å anta at fostret er levedyktig,
kan tillatelse til svangerskapsavbrudd etter § 2 siste
ledd ikke gis.

Den type metode for svangerskapsavbrudd som
omtales i Norsk Pro Vitas film, benyttes ikke ved norske sykehus
etter 12. uke.  Som jeg tidligere har meddelt i svar på spørsmål
27 i dagens spørretime, tar jeg avstand fra den type bruk
av bilder i en offentlig kampanje.

Når det gjelder håndtering
av aborterte fostre etter svangerskapsavbrudd, vil jeg på bakgrunn
av Stortingets behandling av Innst. S. nr. 33 for 1998-99 komme
tilbake til Stortinget med forslag til det politiske grunnlaget
for slike retningslinjer.

  Jeg er glad for denne avklaringen, som innebærer
at vi holder oss til norske forhold.  Jeg er også glad
for at det nå en gang for alle er slått fast at
når det gjelder vurderingen av om denne filmen er egnet
for offentlig fremvisning, og i det hele tatt i en abortkampanje,
er representanten Bekkemellem Orheim og jeg enige om at det er den
ikke.  Og da regner jeg med at vi er ferdig med det.

Så har jeg tatt avstand fra denne
filmen og da også fra kampanjen.  Jeg har ikke tatt avstand
fra Norsk Pro Vita som organisasjon generelt.  Jeg akter å forholde
meg til det de kommer med.  Det kan faktisk hende at de av og til
har noe å bidra med, og i dette tilfellet med det lokale prosjektet
i Sandefjord syns jeg altså det.

Når det gjelder spørsmålet
om de skal være høringsinstans, kan det godt tenkes
at det er saker hvor det kan være berettiget.  Jeg er i
grunnen for lange og gode lister over høringsinstanser,
og ser ikke noe behov for i et demokrati å forsøke å avskjære
noen som vil gi uttrykk for sin mening.  Det konkrete spørsmålet
må jeg få lov å komme tilbake til, for
det kan jeg ikke svare på her og nå.

  La meg først si at jeg håper
at vi etter dette kan føre debatten på grunnlag
av de faktiske forhold, og at man ikke forsøker å tillegge
meg eller andre ansvaret for noe som en faktisk ikke har forholdt
seg til før en er blitt konfrontert med det i offentlighet,
og da tatt klar avstand fra det. Jeg mener at det er en ansvarlig
holdning jeg dermed har inntatt.

Til det konkrete spørsmålet:
jeg mener at jeg svarte nokså klart på det i mitt
hovedsvar, nemlig at den praksis vi har ved norske sykehus innebærer
et fostret, både før og etter 12. uke, dør
under inngrepet. Jeg har fått bekreftet av gynekologer
ved norske sykehus at det fortsatt er praksis, slik det ble beskrevet
i abortmeldingen.

 Forebygging av uønskede svangerskap
og abort har vært et prioritert område for alle
regjeringer på 1990-tallet.  Vi har hatt to handlingsplaner
på området, den tredje er nå under utarbeidelse.
 Målsettingene i planene er klare:  Forekomsten av uønskede
svangerskap og abort skal reduseres, spesielt i de yngste aldersgruppene.

Spørsmålet det her dreier
seg om, er en tilskuddsordning til abortforebyggende tiltak, der
avgjørelsesmyndigheten ligger i Sosial- og helsedepartementet.
 I tråd med utlysningen av midlene er det Helsetilsynet
som avgir innstilling, og Sosial- og helsedepartementet som avgjør søknadene.
 Det ligger i dette at departementet må gjøre en
selvstendig og helhetlig vurdering av søknadene, basert
på innstillingen.  Avvik fra en innstilling medfører ingen
overprøving.  Tilskuddsordningen kommer i tillegg til tiltakene
i regi av Handlingsplan for forebygging av uønskede svangerskap
og abort 1995-98, som følges opp av Helsetilsynet.  Ordningen
ble opprettet i 1998 ved at bevilgningen på kap. 717 post
70 ble utvidet med 2 mill. kr.  Midlene skal gå til
organisasjoner og andre som setter i gang og gjennomfører
ulike typer abortforebyggende tiltak.

Departementets tildeling for 1998 avviker fra
Helsetilsynets innstilling på enkelte punkter: Departementet valgte å avslå en
av de søknadene som Helsetilsynet anbefalte å gi
tilskudd.  Dette gjaldt en kvalitativ undersøkelse, som
etter departementets vurdering falt utenfor formålet med
tilskuddsordningen.  Med utgangspunkt i Helsetilsynets innstilling
ville deler av midlene stått ubenyttet.  Departementet
valgte derfor å tildele midler til ytterligere tre prosjekter:

		et undervisningsopplegg i regi av
Norges Kristelige Student- og Skoleungdomslag

		en ressursperm til undervisning i regi av For Livsrett og
Menneskeverd

		en TV-dokumentar om uønsket graviditet i regi
av Nordisk Film 

&

 TV AS

Etter klage ble det også tildelt et
mindre beløp til en lokal programserie i Radio Pro Vita
Sandefjord.

Dette er prosjekter som tilfredsstiller kravene
til prosjekter som kan få tilskudd fra ordningen.  Det
er viktig å understreke at tilskuddet går til
enkeltprosjekter og ikke til drift av organisasjoner.

Departementet har lagt vekt på at
prosjektene som får midler fra tilskuddsordningen, skal
nå så mange som mulig i målgruppen ungdom
og unge voksne.  Dette er en stor og langt fra homogen gruppe. 
Det er derfor nødvendig å ta i bruk ulike strategier
og virkemidler for å nå ut til hele bredden av
ungdom og unge voksne.  I tillegg til ovennevnte organisasjoner
gikk midlene bl.a. til prosjekter i regi av kommuner, Medisinernes
seksualopplysning, Kvinnefronten og RadiOrakel.

 : Når det gjelder spørsmålet
om overprøving av Helsetilsynet, finner jeg grunn til å minne
om at det faktisk ikke er lenge siden representanten Brustad og
hennes parti fremmet et Dokument nr. 8-forslag som krevde at Stortinget
fikk anledning til å overprøve vurderinger gjort
av en arbeidsgruppe under Helsetilsynet. Saken gjaldt retningslinjer
for aborterte fostre, så det med overprøving av
Helsetilsynet er vel også representanten Brustad rede til
når det passer.

Så til tilleggsspørsmålet:
Er det klokt? Ja, jeg vil stille spørsmålet tilbake:
Er det klokt å utelukke grupperinger og organisasjoner – som
har et annet syn på dagens abortlov enn flertallet i denne
sal – fra å være med på å forebygge
aborter hvis de har gode prosjekter? Hvorfor skal deres holdning
til abortloven innebære at de skal avskjæres fra å gjøre
en innsats når det gjelder forebyggende arbeid? Det synes
ikke jeg er klok politikk, og derfor forholder jeg meg til de konkrete
prosjekter de søker om, selv om jeg på mange punkter
vil være uenig med organisasjonene og uenig i andre tiltak
de måtte fremme.

  Jeg vil klart tilbakevise påstander
om at det ikke ligger et ekte engasjement for å forebygge
uønskede svangerskap og abort bak Kristelig Folkepartis
arbeid og bak mitt arbeid på dette området. 

Spørsmålet bygger på den
urimelige forutsetning at staten ved å gi tilskudd til
et tiltak som en organisasjon søker støtte til,
blir medansvarlig for alt det andre denne organisasjonen samtidig
driver med. Det skulle altså innebære at jeg ved å gi
støtte til Kvinnefrontens og RadiOrakels arbeid med abortforebygging
skulle måtte forholde meg til og gå god for alt
det andre Kvinnefronten og RadiOrakel driver med. Spørsmålet
synes jeg faller på sin egen urimelighet. Det er snakk
om en vurdering av enkeltprosjekter, og det må vi i saklighetens
navn kunne gjøre, uansett hvor de kommer fra, uten å bli
trukket til ansvar for hva de organisasjonene som mottar tilskudd, for øvrig
driver med.





                

