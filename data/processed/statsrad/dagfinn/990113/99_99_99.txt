  Ved Statens senter for epilepsi – SSE – er
det gjennom lengre tid bygd opp en betydelig kompetanse for behandling
og utredning. I samarbeid med Rikshospitalet kan også enkelte
pasienter tilbys operasjon, en behandling som ofte gir gode resultater.
Det er imidlertid viktig å understreke at operasjon bare
er mulig for en relativt liten gruppe pasienter. De fleste epilepsipasienter
som trenger behandling, vil bli anfallsfrie eller få en
akseptabel anfallskontroll ved hjelp av medikamenter. 

Epilepsikirurgien foretas av Rikshospitalet
i samarbeid med Statens senter for epilepsi, som står for
utredningen. De fleste pasientene blir anfallsfrie etter operasjonen,
og risikoen ved inngrepet er begrenset. Dette er med andre ord en
gledelig utvikling i de medisinske behandlingsmulighetene som kommer
denne pasientgruppen til del. Ventetiden for operasjon ved Rikshospitalet er
også blitt kortere. Den har gått ned fra ca. to år
til ca. et halvt år siden 1996.

I perioden 1996-1998 ble det årlig
utredet mellom 100 og 115 operasjonskandidater ved SSE. Av disse
opereres ca. 30 pasienter i året. Sykehuset peker på at
det er behov for en større utredningskapasitet, angitt
til anslagsvis 80 flere utredninger pr. år. Igjen vil jeg
påpeke at ventetiden for operasjon er gått ned,
så det er altså ikke dette som først
og fremst er flaskehalsen, men framfor alt utredningskapasiteten. 

Sykehuset peker på manglende utredningskapasitet. Delvis
skyldes dette at den enkelte undersøkelse tar lengre tid
enn tidligere. Det stilles økte krav til nøyaktighet, noe
som den teknologiske utviklingen også gir et godt grunnlag
for å oppfylle. Sykehusets budsjett for 1999 er imidlertid
styrket med 2 mill. kr til utstyr, som jeg vil
signalisere skal brukes for å bedre utredningsmulighetene.

Kapasitetsproblemene har sykehuset også flere
ganger foreslått løst gjennom en utbygging anslått
til 10 15 mill. kr. Så langt
er opprettelsen av et senter for tuberøs sklerose prioritert
i de budsjettmessige disposisjoner når det gjelder nybygg. 

Som jeg varslet i budsjettproposisjonen, vil
organiseringen av tilbudet på Statens senter for epilepsi
være gjenstand for videre vurdering. Jeg vil samlet vurdere alle
de forhold som  kan øke den totale behandlingskapasitet
og utnyttelse av den samlede kompetansen. Jeg vil i den sammenheng
også konkret se på hvordan utredningskapasiteten
for operasjoner kan økes. Jeg vil komme tilbake til dette
i forbindelse med revidert nasjonalbudsjett dersom det blir behov
for det.

Flere utredninger vil i neste omgang kunne
føre til økt behov for operasjoner ved Rikshospitalet.
Jeg vil allerede nå signalisere at kapasiteten for nevrokirurgiske
operasjoner totalt ved Rikshospitalet bør bli bedre gjennom
en samordning av sykehustilbudet i Oslo/Akershus.

  Jeg vil i tråd med det jeg svarte
innledningsvis, prioritere arbeidet med en bedre organisering, en
bedre kapasitet gjennom tilførsel av de ressurser jeg viste
til, og gjennom den prosessen vi nå er i gang med når
det gjelder en samordning av sykehustilbudet i Oslo/Akershus,
som kan gi økt kapasitet ved Rikshospitalet. Dette vil
være min hovedstrategi. Jeg har ikke i dag grunnlag for å svare
verken ja eller nei på det spørsmålet
som representanten Alvheim nå reiser, men jeg vil ta det
med meg i et alvorlig arbeid med å forbedre situasjonen
på dette området. 

  Jeg finner det helt naturlig på bakgrunn
av de spørsmål som er reist i denne saken, at
vi uansett fra departementets side redegjør for vårt
arbeid med disse spørsmål i forbindelse med revidert nasjonalbudsjett.
Hvorvidt vi etter det arbeidet vi da har gjort, finner grunnlag
for å foreslå endringer i ressurstilførselen
for 1999, kan jeg ikke ta standpunkt til her og nå, men
det vil bli vurdert fra departementets side.





                

 En undersøkelse utført av
4 Fakta for Statens tobakksskaderåd og Den Norske Kreftforening
i september i fjor viste at de unge kjenner aldersgrensen meget
godt, og at over halvparten som røyker, får kjøpt
tobakksvarene selv.  Til og med blant 13-15-åringer svarte
over 40 pst. at de kjøper sigarettene selv.  Undersøkelsen
viste også at flertallet ikke har blitt spurt om alderen.
 Blant 13-15-åringene svarte hele 64 pst. at de
ikke var blitt spurt om alderen.

Jeg har tatt resultatene av denne undersøkelsen
meget alvorlig og gav umiddelbart Statens tobakksskaderåd
i oppdrag å arrangere et møte med bransjeorganisasjonene og
konfrontere bransjen med resultatene fra undersøkelsen og
drøfte oppfølgingstiltak for å overholde
aldersgrensen.

Før dette møtet med bransjen
gjennomførte Opinion på oppdrag fra Statens tobakksskaderåd
en undersøkelse som kartla situasjonen i bransjen.  Både
forhandlere og ungdomsskoleledere ble spurt.  Undersøkelsen
bekreftet resultatene fra den undersøkelsen som ble gjennomført blant
de unge.  Hele 76 pst. av de spurte fra bransjen mente
at mindreårige i mindre eller liten grad har problemer
med å få kjøpt tobakk.  Aldersgrensen
er velkjent for selgerne, og de oppgir at de sjelden er i tvil om
alderen.

Statens tobakksskaderåd avholdt et
informasjonsmøte med bransjen om disse undersøkelsene
den 15. desember 1998.  Det er mitt inntrykk at bransjen på bakgrunn
av den dokumentasjonen som ble lagt fram, vil gripe tak i dette
problemet.  Det er avtalt at bransjen melder tilbake til Tobakksskaderådet
i slutten av januar i år om hvilke tiltak de akter å sette
i gang.  Jeg vil følge nøye med i denne utviklingen
og vurdere behovet for ytterligere tiltak.  Tobakksskaderådet
vil gjennomføre en ny undersøkelse mot slutten
av inneværende år for å kontrollere om tiltakene
som bransjen nå planlegger å sette i verk, har hatt
positiv effekt.

Samtidig vil jeg trekke fram et oppmuntrende
resultat fra undersøkelsen.  Det kom fram at i de tilfellene
der skolene har vært i kontakt med forretninger, oppgir
de at det ble oppnådd resultater av henvendelsen.  Dette
viser at engasjement fra skolene kan ha stor betydning for elevenes
holdninger og for hvilken praksis forretningene i skolens nærhet
følger.  Her kan både skoleledelse og foreldrenes
arbeidsutvalg ha en viktig pådriverfunksjon.  Dette er
noe vi må arbeide videre med.

Det er ikke tilsynsbestemmelser i loven som
direkte regulerer hvem som skal føre tilsyn med at aldersbestemmelsen
overholdes.  Loven sier imidlertid at Statens tobakksskaderåd «skal
undersøke virkningen av tiltak som settes i verk i medhold
av loven».  Tobakksskaderådet har dermed et ansvar.
 For øvrig er det innehaveren av virksomheten som skal
sørge for at aldersgrensen blir overholdt ved kjøp
av tobakksvarer.  Innehaveren må derfor sørge
for at personalet er kjent med bestemmelsen om aldersgrense, og
at det i tvilstilfeller kreves legitimasjon.  Forsettlig eller uaktsom
overtredelse av loven kan straffes med bøter.

  Det jeg har sett som den viktigste strategien
når vi har dokumentert en slik uakseptabel praksis, er å konfrontere
bransjen og bransjens egne organisasjoner med disse pinlige fakta.
 Og det har vi gjort.

Neste trekk har da vært å utfordre
dem med hensyn til hva de vil gjøre som ansvarlige aktører
på dette området for å følge
norsk lov.  Det skal de svare på i løpet av denne
måneden.  Jeg velger å ta den kommunikasjonen
vi har hatt til nå, på alvor, fordi den har vært
positiv, og jeg vil da forholde meg til de tilbakespill som bransjen
gir, før jeg antyder eventuelle endringer i den politikk
og de bestemmelser som Stortinget har vedtatt.  Men det er klart
at hvis dette ikke fungerer, kan spørsmålet om
en bevillingsordning for tobakk være aktuelt å vurdere.

  Jeg ser det som helt naturlig at bransjen
må forholde seg til de bestemmelser som man er forpliktet
på, og de sanksjonsmuligheter som ligger i både
tobakksskadeloven og i straffeloven.  I tobakksskadeloven § 9
heter det:

«Den
som forsettlig eller uaktsomt overtrer forbud eller påbud
gitt i eller i medhold av denne lov straffes med bøter.»

Det er mulig at disse bestemmelsene ikke er
godt nok kjent, og i så fall kan informasjon om det være
ett av de tiltakene som en vurderer i samarbeid med bransjen.  

For øvrig må jeg vel si at
dette engasjementet for en røykfri ungdomsgenerasjon som
kommer til uttrykk i representanten Kristoffersens spørsmål,
deler jeg fullt ut.  Regjeringen er opptatt av å følge
opp dette også internasjonalt, hvor det nå skjer
veldig mye spennende i mange land, i regi av WHO, i regi av EU,
nettopp for å få til en internasjonal bevegelse.





                

  Det er ikke lenger noen tvil om at passiv
røyking er farlig, og at det er stor fare for alvorlige
helseskader hos barn som utsettes for tobakksrøyk.

Befolkningsundersøkelser har vist
en betydelig endring i holdninger til røyking i hjemmet.
I 1993 syntes drøyt halvparten av de spurte at man ikke
burde røyke hjemme med barn til stede, i 1996 var tallet
steget til to tredjedeler, og i 1998 var det 70 pst. som mente at
en ikke bør røyke med barn til stede.

Informasjon rettet mot gravide og småbarnsforeldre
er sentralt for å få ned antallet barn som blir
utsatt for tobakksrøyk. På dette området
kan det vises til gode resultater. Antall røykende gravide
er halvert de siste årene, og dette skyldes i stor grad
innsatsen fra jordmødre og helsepersonell i svangerskapsomsorgen.
Svært mange av dem som slutter, begynner dessverre å røyke
igjen etter fødselen eller etter endt ammeperiode. For å bidra
til at småbarnsforeldrene fortsetter å holde seg
røykfrie etter svangerskapet og sørger for minst
mulig røyk i barnas omgivelser, er kompetanseheving hos
helsepersonell som arbeider med småbarnsforeldre, fortsatt
et viktig satsingsområde. Siden 1993 er det arrangert kurs
i alle landets fylker for de aktuelle grupper av helsepersonell. Målsettingen
med kursene har vært å gi økt kompetanse
i å kommunisere med gravide og småbarnsforeldre
som røyker. Denne kursvirksomheten vil fortsette i 1999.
Den Norske Kreftforening har siden 1993 satt barn og passiv røyking
i fokus. Målgruppen har vært voksne mennesker som
på en eller annen måte befatter seg med barn.
Informasjonen har vært rettet mot foreldre, dagmammaer,
barnehagepersonell og personell på helsestasjonene. Med ulikt
informasjonsmateriell har det vært fokusert på risikoen
for ulike sykdommer barn utsettes for ved passiv røyking,
gode råd for hvordan barna kan få et røykfritt miljø og
tips til de voksne som ønsker å slutte å røyke.

Regjeringen har i 1998 og 1999 foreslått
og fått vedtatt en betydelig styrking av ressursinnsatsen
mot røyking. Statens tobakksskaderåd er i ferd
med å bygge opp et lokalt apparat knyttet til fylkeslegen.
Høsten 1998 ble det ansatt rådgivere i tre fylker,
og det skal utvides med to fylker i 1999. Tobakksskaderådet
skal i løpet av våren etablere fagteam i de fylkene
som har ansatt rådgiver. Målet med fagteamene
er å styrke det tobakksfaglige arbeidet lokalt. På sikt
arbeider vi for at det er fagteam og fagpersoner som arbeider med
disse spørsmål i alle fylker. I forbindelse med
barn som utsettes for passiv røyking, vil fagteam bidra
med røykesluttkurs for foreldre og veiledning
av helsesøstre, jordmødre og andre aktører
som treffer småbarnsforeldre. Det er viktig å sette
tobakksforebygging og røykeslutt på dagsordenen
lokalt.

Økte rammer for Statens tobakksskaderåd
har gitt mulighet til å sette i verk lokale fagteam og
tiltak overfor mediene både lokalt og nasjonalt for å støtte
det arbeidet som gjøres i helsevesenet.

  Dette gjelder representanten Kristoffersens
sterke engasjement mot passiv røyking, som jeg ser på som
noe som bør være en frivillig sak. Røyking
er en frivillig sak, og det bør også passiv røyking
være. Og det er slik at passiv røyking tar flere
liv her i landet pr. år enn biltrafikken. Derfor er det
all grunn til å rette søkelyset mot dette, spesielt
den målgruppen som er omfattet av dette spørsmålet.

Jeg er enig i at de undersøkelser
som vi begge har vist til, tyder på at vi ikke har nådd
målet, og at vi derfor også bør bruke
skolehelsetjenesten mer målrettet i informasjonen om faren
ved passiv røyking og i informasjonen vis-à-vis
foreldregruppen.

  Den forsterkede innsats mot røyking
som har kommet med denne regjeringen, har sin hovedmotivasjon i
den dokumenterte sammenheng det er mellom selve røykingen
og de helseskader som følger av røyking. Vi vet
at vi faktisk kan forebygge en tredjedel av tilfellene av kreft
ved å begrense tobakksrøyking, og derfor er det
hovedmotivasjonen. Men det er helt klart at de sammenhenger som
er vist i ulike undersøkelser som har å gjøre
med røyking som inngangsport til andre vanedannende stoffer,
også er en sterkt motiverende faktor for at barn og ungdom
kanskje er den aller viktigste målgruppen framover i det
forebyggende arbeid.





                

   Det følger av legeloven § 10
jf. § 8 at en leges lisens eller autorisasjon
kan tilbakekalles dersom legen anses uskikket til å utøve virksomhet
på grunn av konkret angitte tapsgrunner.  I de tilfellene
hvor det er skjellig grunn til å anta at det foreligger
grunnlag for tilbakekall og det finnes påkrevd, følger
det av legeloven § 9 at en leges autorisasjon
kan suspenderes.  Departementets myndighet etter loven er delegert
Statens helsetilsyn, som fører tilsyn med alt helsepersonell
her i landet.  

Som hovedregel vil et administrativt tilbakekall
eller en suspensjon skje på grunnlag av forhold som har
foregått under utøvelse av legevirksomheten. 
Med legelovens tapsgrunn «atferd uverdig for en lege» åpnes
det for at også forhold utenfor legevirksomhet kan få betydning for
spørsmålet om suspensjon og tilbakekall av lisens
eller autorisasjon som lege.  Jeg kan i den forbindelse nevne at
helsemyndighetene har behandlet saker hvor leger har blitt vurdert
uskikket til å utføre legevirksomhet på grunn
av forhold utenfor selve legevirksomheten.  Det har dreid seg om
forhold av en slik karakter at legens allmenne tillit har blitt
ansett brutt eller svekket.  For turnuskandidater er lisensen knyttet
til et bestemt arbeidssted, og kandidatene har derfor begrenset
adgang til å utøve legevirksomhet utover det som
følger av virksomheten ved turnusstedet.

Suspensjon må vurderes nøye
fordi det er et alvorlig inngrep overfor den det gjelder. Dette
vil normalt bli vurdert tidlig i en sak. I saker om tilbakekall
av autorisasjon/lisens, vil spørsmålet
om suspensjon bli løpende vurdert ut fra de til enhver
tid foreliggende opplysninger. Jeg vil presisere at hensynet til
forsvarlig legevirksomhet, herunder trygghet for pasientene, er
tungtveiende hensyn i en slik vurdering.

Jeg antar at representanten Holten med sitt
generelle spørsmål sikter til en konkret sak fra
hans fylke, der to leger ble dømt i Fredrikstad byrett
for grov vold mot bl.a. offentlige tjenestemenn. Dommen er så langt
jeg kjenner til, ikke rettskraftig. Helsetilsynet ble kjent med
saken i mai 1998. Tilsynet har bl.a. innhentet oversikter over legenes
forskrivninger med tilhørende journaler. Varsel om suspensjon
er sendt de angjeldende leger. Den ene av legene har etter dette
frivillig gitt avkall på sin legelisens, og har i dag ikke
lisens for å utføre legevirksomhet. Den andre
har ikke møtt til videre tjeneste som turnuskandidat. Jeg
har fått bekreftet at saken vil bli gitt prioritet i Helsetilsynet.

  Det er i dagens universitets- og høyskolelovgivning
anledning til å bortvise eller utestenge en student på grunn
av disiplinære problemer. Og etter endring i universitets-
og høyskoleloven i 1997 gis det nå hjemmel for å kreve
politiattest, slik at en kan utestenge studenter fra praksis på bakgrunn
av politiattest om straffbare forhold. Jeg viser her til lovens § 42 a.
Disse studentene vil ikke få adgang til å fullføre utdanningen
med mindre det foreligger frifinnelse eller siktelse frafalles.

I forbindelse med forslaget til ny lov om helsepersonell
som Regjeringen fremla i høst, er det drøftet
om ikke utdanningsinstitusjonen bør ha en plikt til å informere helsemyndighetene
om denne type forhold. Departementets konklusjon er at en slik informasjonsplikt
bør inntas i regelverket som gjelder for utdanningsinstitusjonene. Det
arbeider vi nå med i samarbeid med KUF.





                

