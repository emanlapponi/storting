 Jeg har ikke så mye å føye til debatten og til det brevet jeg har skrevet til sosialkomiteen, av 17. mars 1999, som det er vist til i innstillingen. 




Det problemet som er bakgrunnen for forslaget, oppstod i forbindelse med den nye avtalepolitikken for privatpraktiserende helsepersonell. I denne forbindelse har en lang rekke legespesialister som tidligere hadde avtaleløs praksis, fått driftsavtale med fylkeskommunene. Driftsavtaleomfanget for legespesialister ble gjennom reformen om lag fordoblet. Enkelte av disse legene hadde i tillegg til kontorpraksisen drevet kirurgisk virksomhet som normalt utføres i sykehus. Fordi virksomheten krever egne operasjonslokaler, dyrt utstyr og medvirkning av annet helsepersonell, er det ikke mange leger som har hatt slik praksis. Normaltariffens takster har heller ikke gitt tilstrekkelig kostnadsdekning, men virksomheten har tidligere kunnet bli finansiert med høy egenbetaling fra pasientene. I driftsavtalepraksis foreligger ikke denne muligheten, og videreføring av virksomheten har derfor vært problematisk det siste året. I en viss utstrekning har det likevel skjedd ved at fylkeskommuner har kjøpt operasjoner hos disse legene.




Partene ved takstforhandlingene har ved årets takstoppgjør på denne bakgrunn en felles innstilling om å søke å komme til enighet om en justering av takstene for enkelte høyt prioriterte operasjoner. Målsettingen er at takstene i normaltariffen skal komme opp på et nivå som gjør det regningssvarende å gjennomføre disse operasjonene også i driftsavtalepraksis. Dette vil være et viktig supplement til den dagkirurgiske virksomheten som foregår ved sykehusene, og siktemålet er å bidra til å redusere ventelistene og utnytte kapasiteten.




Et sentralt formål med den nye avtalepolitikken var nettopp å legge til rette for at de tidligere privatpraktiserende spesialistene, ved at de fikk fylkeskommunal driftsavtale, mer direkte kunne innrette arbeidet mot de områdene som var særlig prioritert av fylkeskommunene. Det er viktig at takstsystemer ikke motvirker at dette kan oppnås.




Takstforhandlingene pågår i disse dager med sikte på inngåelse av ny avtale om driftstilskudd og takster med virkning fra 1. juli 1999. Jeg har derfor ikke mulighet til å gi noen tilbakemelding om resultatet av forhandlingene, men jeg har godt håp om at vi skal komme i mål. 




La meg avslutningsvis si at fra min side er ikke dette et spørsmål om manglende vilje – tvert imot. Det er et spørsmål om respekt for de spilleregler vi har i forhold til de parter som er involvert i forhandlinger om takster. Det tilsier at takstjusteringer tas i forbindelse med forhandlinger partene imellom, og det er det vi nå har lagt opp til.




