  Oslo kretsfengsel      v/Østre Fengselsdistrikt
søkte i november 1998 Oslo kommune, Brann- og redningsetaten
om å vurdere en reduksjon av tvangsmulkten med den begrunnelsen
at det på det tidspunktet var gjort store branntekniske
forbedringer ved fengslet. 

Brann- og redningsetaten var enig i at det
var gjort store forbedringer, men at det gjenstod en del tiltak
før brannsikkerheten var tilfredsstillende, ikke minst
når det gjaldt gjenstående arbeider med tetting
av rør-, kabel- og ventilasjonsgjennomføringer.
De avslo derfor å redusere mulkten, da de anså at
det ikke var grunnlag for det sett i forhold til de arbeider som
gjenstod for å bringe fengslet opp på et akseptabelt
brannteknisk nivå. 

Jeg kan forsikre at arbeidet fortsatt pågår
for fullt. Dette er komplisert arbeid fordi bygningsmassen er stor og
gammel. Det er derfor på det nåværende
tidspunkt ikke mulig å angi noe eksakt tidspunkt for ferdigstillelse, men
det er sannsynlig at arbeidene som helhet vil fortsette ut år
2000. Det er videre løpende kontakt med Oslo kommune, Brann-
og redningsetaten med sikte på å få redusert
mulkten etter  hvert som arbeidet går fremover, og departementet
vil følge denne utviklingen nøye. 

 La meg si meg enig med representanten Rasmussen
i at det er sterkt ønskelig med en rask fremdrift i dette
arbeidet, ikke minst av hensyn til dem som er direkte berørt.

La meg også presisere at selve brannsikringsarbeidet blir
dekket av investeringsmidler, mens den fortsatte dagmulkt så langt
dekkes av Østre Fengselsdistrikts ordinære driftsramme.

Vårt primære utgangspunkt
er fra departementets side å sikre en god fremdrift i arbeidet,
og at en løpende har kontakt med Oslo kommune med sikte
på å få redusert og avviklet denne dagmulkten
etter hvert som det er grunnlag for det i forhold til de branntekniske
vurderinger. Det vil, som jeg sa, departementet følge nøye
med på. Og skulle denne dagmulkten løpe over veldig
lang tid, er jeg enig i at en må se nærmere på hvordan
det skal dekkes inn.





                

  Spørsmålet gir meg anledning
til å redegjøre for rettstilstanden på dette
området – om jeg får si, president: på en
dag da spørsmålet synes særdeles relevant. 

Lov om politiet av 4. august 1995 nr. 53 § 14
nr. 2 gir den enkelte kommune adgang til å bestemme at
hus- eller grunneiere må holde det rent og ryddig på fortau
eller tilsvarende område i umiddelbar tilknytning til eiendommen, rydde
for snø og strø når det er glatt i samsvar
med lokale sedvaner. Henvisningen til lokale sedvaner gjelder slike sedvaner
som i den enkelte kommune har lovs kraft. Slike sedvaner finnes
i en rekke kommuner, deriblant Oslo.

Det er imidlertid strenge vilkår for
at en sedvane på dette området vil kunne godkjennes
som en sedvane, og Justisdepartementet fører en streng
praksis ved vurderingen av om det har utviklet seg slike sedvaner.
Dersom det ikke allerede er fastslått, f.eks. i forbindelse
med tidligere stadfestelse av lokale politivedtekter, at det har
utviklet seg en eller flere sedvaner på dette området,
innhentes nærmere opplysninger om praksis, alder, omfang og
regelmessighet, og om det er en alminnelig oppfatning blant hus-
og/eller grunneiere om at de har plikt til renhold av fortau
og rennestein – såkalte feieplikt – plikt til å strø ved
glatt føre eller snøryddingsplikt etter snøfall.
Når det gjelder plikt til å rydde fortauet for
snø og is etter takras, har departementet antatt at kommunen
kan gi en slik bestemmelse, selv om lokal sedvane ikke foreligger. 

I forbindelse med de nye politivedtektene for
Oslo uttalte Justisdepartementet i et brev av 12. mars 1996 til Oslo
kommune at man gikk ut fra at bestemmelsene i renholdskapitlet lå innenfor
den da gjeldende politvedtekt av 21. mai 1979. 

Tvil om det foreligger lokal sedvane av denne
karakter og i hvilken utstrekning den kan gjøres gjeldende,
avgjøres i siste instans i domstolene.

Høyesterett har allerede i 1922 godtatt
at kommunen kan gi regulerende bestemmelser i politivedtekt og at grunneierne
i Kristiania har hatt plikt til renhold av fortauene utenfor sine
eiendommer.

Ved den nye politiloven er den tidligere rettstilstand bekreftet
og opprettholdt.

Hvordan disse problemene blir løst
i praksis, må bero på et samarbeid mellom hus-
og grunneierne, kommunen og politiet. Selve håndhevelsen
av politivedtekten tilligger alene politi- og påtalemyndighet.

Jeg ser etter dette ikke grunn til å vurdere
disse spørsmål på ny så kort
tid etter at den nye politiloven trådte i kraft.

 Jeg tror ikke jeg skal begi meg inn på noen
bred og analytisk gjennomgang av hvordan dagens praksis fungerer.
Jeg har redegjort for hvordan rettstilstanden på området
er å oppfatte, og mitt generelle inntrykk er at dette ikke
er et svært konfliktfylt område. Det er også noe
av bakgrunnen for den konklusjonen jeg kom til i mitt hovedsvar.
Men jeg må innrømme at det er et spørsmål
som krever noe nærmere gjennomgang og analyse enn det jeg
har hatt anledning til å gjøre forut for dette
hovedspørsmål.





                

   Jeg verken kan eller vil gripe inn i straffutmålingen
i den enkelte straffesak.  Spørsmålet må eventuelt
bli om jeg vil ta initiativ til å skjerpe straffen for
kriminalitet knyttet til utøvelse av ran og vold mv.

Loven har i dag ingen begrensninger i adgangen
til å idømme betinget fengsel.  I forarbeidene
er det imidlertid forutsatt at betinget fengsel normalt ikke skal
idømmes ved alvorlige forbrytelser; betinget fengsel i
over ett år skal brukes bare i helt spesielle tilfeller.
 Først og fremst er det Høyesterett som har trukket
opp retningslinjene for når betinget fengsel skal idømmes.
 Ved en del voldsforbrytelser har Høyesterett vært
lite villig til å godta betinget dom.

Praksis gir også anvisning på en
del momenter som kan tilsi at det idømmes betinget fengsel
i tilfeller hvor straffen ellers burde ha vært ubetinget.
 Et slikt moment er at det har gått lang tid mellom den
straffbare handlingen og dommen, uten at den siktede kan bebreides
for det.  Et slikt synspunkt synes å ha hatt avgjørende
betydning i den saken spørsmålsstilleren refererer
til.

Jeg kan som nevnt ikke kommentere om retten
har utmålt riktig straff i denne saken.  Men etter mitt
syn gir ikke dommen foranledning til at det bør foretas
endringer i reglene om betinget dom.  Jeg viser til at Straffelovkommisjonen
i sin femte delutredning bl.a. har vurdert reglene om betinget dom.
 Kommisjonen har funnet at det ikke er behov for vesentlige endringer.

Etter mitt syn illustrerer imidlertid dommen
en av de uheldige virkningene det kan ha hvis straffesaker tar for lang
tid:  Straffen ble mildere enn den ellers ville ha vært.
 Det er uheldig.  Sammen med riksadvokaten og de andre aktørene
i strafferettsapparatet arbeider Justisdepartementet med å få redusert
saksbehandlingstiden i straffesaker.  Blant annet ble det i går
arrangert et symposium om effektivitet i straffesakskjeden.  Her
kom det fram viktig materiale og erfaringer som så vel
departementet som andre aktører vil arbeide videre med.
 

  Det totale studentopptaket er redusert fra
432 i 1998 til 250 i 1999. Det er i tråd med Stortingets
budsjettvedtak. 

For å få til best mulig utnyttelse
av de faste ressursene så vel ved Politihøgskolen
i Oslo som ved filialen i Bodø, har vi valgt å redusere
antall studentplasser ved begge læresteder, dog slik at
Bodø vil få et høyere opptak enn hva
en forholdsmessig reduksjon skulle tilsi. 

Selve reduksjonen av studentplasser for 1999
har som kjent sin bakgrunn i at man nå har en gjennomgang
av fremtidig behov for politiutdannet personell. I forhold til dagens
stillingstall vil tilgangen på politiutdannet personell
være god. 

En god tilgang på politiutdannet personell
vil dermed være med på å sikre en bedre
rekruttering av fagutdannede polititjenestemenn også til
Nord-Norge. 

Ursula Evje hadde
her overtatt presidentplassen.

  Som jeg sa i mitt første svar, er
denne reduksjonen en del av gjennomføringen av det vedtatte
statsbudsjettet for 1999. Jeg kan forsikre representanten Stang
om at også departementet er opptatt av rekrutteringen i
Nord-Norge, og derfor gjennomfører man budsjettforutsetningene
slik at man i noen grad skjermer filialen i Bodø. 

Vi vil følge rekrutteringen i Nord-Norge
i tiden fremover, i lys av den gjennomgang av behovet for politiutdannet
personell som nå skal skje.





                

   Jeg er kjent med at en av departementets
ansatte har vært utsatt for telefonsjikane fra en kirkeasylant,
og forholdet er anmeldt til politiet.  Justisdepartementet har som
arbeidsgiver for saksbehandleren anmodet politiet om å intensivere
arbeidet med å oppspore samtalene, samt vurdere hvilke
tiltak som kunne gjennomføres.

Norsk Tjenestemannslag har på vegne
av saksbehandleren bedt om pågripelse av kirkeasylanten.

Kirkeasylanten ble i 1994 dømt til
fengsel i seks år og tre måneder for medvirkning
til innførsel og oppbevaring av 417 gram heroin.  På denne
bakgrunn ble han ved Justisdepartementets vedtak av 21. desember
1995 utvist fra Norge.  Utvisningsvedtaket ble brakt inn for Oslo
byrett, og ved dom av 25. februar 1998 ble staten frifunnet.  Ved departementets
vedtak av 18. mars 1998 fikk han avslag på sin søknad
om asyl.  Vedtakene er ikke effektuert, fordi han har gått
i kirkeasyl.

En person som er utvist fra Norge og har fått
avslag på sin søknad om asyl, er forpliktet til å forlate
riket.  Ved å gå i kirkeasyl velger vedkommende å ikke
respektere et lovlig fattet vedtak.

På den annen side respekterer vi kirkefreden,
og politiet henter derfor ikke utlendinger med tvang i kirkerommet
for å effektuere forvaltningsvedtak. Det gjelder alle utlendinger,
uavhengig av om de har fått avslag på sin søknad
om asyl, eller er utvist fra Norge på grunn av straffbare
handlinger.

La meg avslutningsvis presisere at beslutningen
om å pågripe personer som sitter i kirkeasyl,
og som der begår kriminelle handlinger, tilligger påtalemyndigheten. 

  Departementets holdning til kirkeasyl har
nylig vært prøvd i Stortinget, og det standpunkt
som jeg har redegjort for, er i samsvar med det standpunkt som et
flertall i Stortinget tok når det gjaldt respekten for
kirkefreden og Kirken. Den gjelder uavhengig av hva som er årsaken
til at personer har gått i kirkeasyl, om det er en utvisning
eller om det er et avslag på søknad om asyl. Det
er én side av saken. Den andre siden av saken gjelder spørsmålet
når en kirkeasylant fra kirken begår ulovlige
handlinger. Det har jeg sagt er en sak for politiet. Den konkrete
saken er anmeldt til politiet. Jeg viste også til det initiativ
som Justisdepartementet har tatt. Utover dette har jeg ikke noe å meddele
i øyeblikket om saken. 





                

  Mammografiscreening er nå etablert
i følgende ni fylker: Akershus, Hordaland, Rogaland, Oslo,
Telemark, Vest-Agder, Aust-Agder, Troms og Finnmark.  I tillegg
vil fire nye fylker starte opp med screening i år.  Disse
fylkene er Nordland, Sør-Trøndelag, Nord-Trøndelag
og Buskerud.  I alt vil 13 fylker få tildelt midler til å starte
arbeid med mammografiscreening i 1999.

Arbeidet med å etablere mammografiscreening
for kvinner mellom 50 og 69 år til et landsdekkende tilbud
er nå dermed kommet godt i gang, og vil bli gjennomført
så raskt som personellsituasjonen tillater det, i tråd
med Stortingets forutsetninger.  For at utbyggingen skal bli like
vellykket som den har vært i de fire første prøvefylkene,
kreves det skikkelige forberedelser fra fylkeskommunenes side, i
samarbeid med den fagekspertise som har fulgt opp prøvefylkene.
 

Mammografiscreening krever spisskompetanse
på mange felt og kan uten at høy kvalitet er til
stede, føre til en rekke utilsiktede ulemper for de kvinner
som inviteres til undersøkelsen.  Dette gjelder bl.a. faren
for falske negative og falske positive prøver.  Det er
derfor svært viktig at kvalitet er til stede når
screeningen starter.  Dette gjelder både selve organiseringen
og kompetansen hos de enkelte aktører i prosjektet.

Valg av hvilke fylker som skal innlemmes i
mammografiscreening, foretas etter en grundig faglig vurdering av
fylkenes prosjektplaner og i tett dialog med de enkelte fylker.
 De fire nye fylkene som ble valgt i år, har alle prosjektplaner
som oppfyller de kvalitetskrav som er satt til prosjektet med hensyn
til organisering og tilgang på fagfolk.

Det gjenstår nå seks fylker
som ennå ikke har startet opp med mammografiscreening:
Møre og Romsdal, Sogn og Fjordane, Hedmark, Oppland, Østfold
og Vestfold.  Når de nødvendige avklaringer i
forhold til disse fylkenes prosjektplaner er foretatt, vil departementet
ta endelig stilling til hvilke fylker som bør starte mammografiscreening
i år 2000.

  Representanten Nesvik er godt kjent med de
rammer som er lagt for utviklingen av det nasjonale mammografiprogrammet.
 For det første er det i det vedtatte budsjett, som flertallet
i Stortinget har gitt sin tilslutning til, en begrensning på fire nye
fylker i 1999.  Basis for utvelgelsen av disse fire nye fylkene
er en strengt faglig vurdering av hvilke fylker som ligger lengst
framme i forhold til planer og tilgang på folk som tilfredsstiller
de kvalitetskrav som må stilles,  og valget er altså gjort
slik som jeg redegjorde for i mitt første svar.

Jeg kan bekrefte at departementet har et samarbeid med
de private røntgeninstituttenes organisasjon, slik Stortinget
har forutsatt, og at vi vil arbeide med en videreutvikling,
slik Stortinget også har bedt om, så raskt personellsituasjonen
tillater det.





                

  Politiets rammevilkår er fastsatt
gjennom Stortingets forutsetninger, departementets styringsdokumenter
og Riksadvokatens prioriteringer. Prioriteringene fastsetter hvilke
kriminalitetsområder som har forrang der det er knapphet
på etterforskningsressurser, og det er politimesterens
ansvar å sørge for riktig disponering av ressursene
innenfor disse rammene.

Det er politiets plikt å motta anmeldelser
av straffbare forhold, og det er en selvfølge at publikum
skal kunne henvende seg til politiet uten selv å måtte
vurdere om det skal brukes politiressurser på bakgrunn
av en anmeldelse.

Jeg har et bestemt inntrykk av at de anmeldelsene
som inngis til politiet, i hovedsak er gjenstand for en nøye
forhåndsvurdering fra dem som føler seg fornærmet,
og at det inngis et fåtall såkalt unødvendige
anmeldelser.

Det er uheldig at det er skapt et inntrykk
i media som kan tolkes slik at publikum skal anmelde færre
saker for å begrense politiets arbeidsmengde. Dette er
ingen aktuell problemstilling for politi- og lensmannsetaten.

Innenfor de rammene som er gitt, føler
jeg meg trygg på at politiet gjennomgående foretar
en riktig og fornuftig prioritering av sine oppgaver for å håndheve
de lover som er gitt av Stortinget.

  Jeg registrerer at representanten Hernæs
mener at Stortinget ikke ville ha noen innvendinger om jeg gav uttrykk
for min mening. 

Min mening er at de lover som Stortinget finner
det nødvendig å vedta, skal håndheves
av de instanser som er tillagt en slik håndheving. Så blir
det Stortingets sak å vurdere i hvilken utstrekning man
skal gi lovreguleringer på de enkelte områder,
og i hvilken utstrekning man skal tillegge lovbrudd straffekonsekvenser.





                

  I forbindelse med de ernæringsmessige
konsekvenser ved beriking av barnemat er to undersøkelser
av betydning, en som ble utført i forbindelse med EUs barnematdirektiv,
og en ny som nå er i gang.  Forskjellen mellom disse to
undersøkelsene er at den førstnevnte ble foretatt
på et mindre utvalg av barn på seks og ni måneder
i Oslo-området, mens den nye undersøkelsen vil
være en landsomfattende undersøkelse av barn på seks
måneder og to år som skal gjentas hvert tredje år
for å overvåke kostholdet i Norge.

Undersøkelsen i forbindelse med barnematdirektivet ble
avsluttet sommeren 1998 og resulterte i en rapport som beskriver
ernæringsmessige konsekvenser av implementering av EUs
direktiv for barnemat.  Arbeidsgruppen anbefalte at direktivet ikke
bør implementeres i Norge, og at norske myndigheter bør
be EU-kommisjonen om at EUs vitenskapskomite tar det faglige grunnlaget opp
på nytt.  Statens næringsmiddeltilsyns vitenskapskomite
og Statens ernæringsråds arbeidsutvalg gjennomgikk
rapporten og gav sin tilslutning til konklusjonene.  Anbefalingene
er fulgt opp av departementet, og rapporten er oversendt EU.

Barnematdirektivet tillater beriking med næringsstoffer
i mye større grad enn det norske helsemyndigheter anbefaler.
 Det prinsipp for beriking av matvarer som følges i Norge,
er at det skal foreligge et dokumentert behov for beriking i hele
eller grupper av befolkningen før beriking tillates.  Matvaren
som berikes, må så anses som godt egnet til å nå de
deler av befolkningen som trenger ekstra tilførsel av næringsstoffet.
 Det er et fåtall matvarer som berikes i dag.  I barnematdirektivet
er det satt minimums- og maksimumsgrenser for en del næringsstoffer,
mens det for de andre stoffene som det tillates å berike
med, vil være opp til produsenten å fastsette
mengden.  Dette anses som en svært lite gunstig situasjon.

Arbeidsgruppen konsentrerte sitt arbeid spesielt
om protein, fett, sukker, jern, vitamin D og vitamin A.  Det ble
gjennomført modellberegninger, basert på data
fra kostholdsundersøkelser over dagsmenyer for barn seks måneder
og barn ni måneder gamle, hvor maksimum tillatt innhold
av næringsstoffene nevnt ovenfor, ble benyttet.  Undersøkelsen
anses å gi svært gode data for forbruk av grøtpulver
og morsmelkerstatning.  Data for bruk av kosttilskudd, deriblant
tran, er også samlet inn.  På bakgrunn av disse
dataene vurderte arbeidsgruppen modellberegningene som svært
gode i forhold til å vurdere mulig inntak av næringsstoffer
ved implementering av EUs direktiv for barnemat.  Beregningene viste
at ved maksimal tilsetting i henhold til direktivet av protein,
sukker, vitamin A, vitamin D og jern til grøtpulver vil
barn med høyt grøtinntak kunne få et
svært høyt og helsemessig uheldig inntak av de
fleste av disse næringsstoffene.

Landsrepresentative data for kostholdet blant
spedbarn og småbarn som grunnlag for modellberegningene
i rapporten angående ernæringsmessig vurdering
av EU-direktivet var ikke nødvendige.  Modellberegningene
er av en slik karakter at de foreliggende data var tilstrekkelige
og gode for dette formålet.  

Jeg mener at Regjeringens holdning til dette
spørsmålet på denne bakgrunn er meget
solid faglig fundert.

  Det må være meg tillatt å si
at forundringen til en viss grad er gjensidig, for hvis en regjering
som står overfor en klar faglig tilråding fra
den arbeidsgruppen som har undersøkt og gjennomgått
spørsmålet, og som får den samme tilråding
fra Statens næringsmiddeltilsyns vitenskapelige komite
og Statens ernæringsråd, skulle komme til et annet
standpunkt enn alle disse faginstansene samlet har gjort, ville
det være egnet til forundring.  Det som ligger i mitt svar,
er at den første undersøkelsen er gjort helt konkret
i forhold til å undersøke konsekvensene av barnematdirektivets bestemmelser.
 Den andre undersøkelsen er et ledd i en jevnlig kartlegging
av ernæringsinntaket hos småbarn i Norge.  Opplegget
og innretningen på disse undersøkelsene må forstås
på bakgrunn av de to forskjellige formålene.

  Det må skilles mellom atomulykker
og stråleulykker. Ved en atomulykke, som f.eks. den i Tsjernobyl-kraftverket,
er det kun i nærområdet, dvs. innen få kilometer
fra ulykkesstedet, at det har vist seg nødvendig med akutt
medisinsk intervensjon og behandling. Hovedproblemet på norsk
territorium ved ulykker i utlandet vil være radioaktivt
nedfall, men stråledosene fra slikt nedfall er
normalt så små at de ikke gir noen akutt medisinsk
effekt. Forurensningen kan allikevel representere store problemer
for befolkning og samfunn, og det er viktig å kartlegge
nedfallet og gjennomføre tiltak for å redusere
stråledosene på innbyggerne. Dette vil kreve koordinert
innsats over hele landet, fra mange myndigheter og fagområder.
Denne atomulykkeberedskapen er organisert gjennom Kriseutvalget
for atomulykker, hvor Statens strålevern er sekretariat
og forestår den daglige driften. Atomulykkeberedskapen
er basert på en desentralisert organisasjon, med koordinering
og planlegging også på regionalt nivå.
Fylkesmannen i alle fylker i landet spiller en viktig rolle her.

Stråleulykker hvor enkeltindivider
blir akutt skadet av strålingen, og hvor rask medisinsk
behandling er påkrevd, vil bare kunne skje når
avstand mellom pasient og en kraftig strålekilde er kort.
Den hyppigste årsaken til slike ulykker, også internasjonalt,
er uhell med industrielle eller medisinske strålekilder.
Slike ulykker skjer heldigvis meget sjelden i Norge. Økt oljeaktivitet
i nord kan øke risikoen for slike hendelser også i
Nord-Norge, men de fleste tilløp til slike stråleulykker
de senere år har vært i Sør-Norge. Det
kan også oppstå akutte stråleskader i umiddelbar
nærhet til en forulykket reaktor, også om den er
en fartøys- eller en forskningsreaktor. Det passerer atomdrevne
fartøyer langs kysten av Nord-Norge, men vi har også to
forskningsreaktorer på Østlandet.

Dagens planlegging for den strålemedisinske
beredskap går i korthet ut på at alle akuttsykehus
skal ha tilstrekkelig kompetanse og utstyr for å unngå at
det oppstår tidlige feil som kan påvirke behandlingsutfallet
uheldig. Ved behov forutsettes overflytting til regionsykehus, alternativt
at ressurspersoner reiser ut til lokalsykehuset. Statssykehusenes
ressurser er tenkt å være et supplement til de lokale
og regionale  helseinstitusjonene, dels ved at lokale sykehus uten
denne erfaringen kan støttes faglig, og dels ved at pasienter
med behov for spesielle landsdekkende tjenester, f.eks. benmargstransplantasjon,
kan overføres. Det er i denne sammenheng ikke gitt noen
ekstrabevilgninger til statssykehusene for å ivareta denne
oppgaven, da den anses som et ledd i den generelle medisinske service.

Systemet i dag er altså at regionsykehusene
har ansvaret for stråleskadde innen sin region på samme
måte som for alle andre pasientgrupper, og at de statlige
sykehusene, Rikshospitalet og Radiumhospitalet, har et ansvar utover
det som kan dekkes regionalt. Jeg kan derfor forsikre
representanten Nymo om at man ikke har til hensikt å gi
Nord-Norge noen dårligere akuttmedisinsk service ved eventuelle
stråleulykker enn andre deler av landet.

Lodve Solholm hadde
her gjeninnteke presidentplassen.

  La meg bare kort bekrefte til representanten
Nymo den fremstilling jeg gav når det gjaldt beredskapen
i forhold til atomulykker på den ene siden og stråleulykker
på den andre siden. Regjeringen har til hensikt å følge
opp i tråd med den redegjørelsen jeg
gav.





                

 Sørensen-utvalget, som snart vil avgi
innstilling, ser på ulike tilknytningsformer for sykehusene.
Dette utvalget skal foreta en analyse av hvordan dagens modeller
fungerer, for å se om det er behov for en tilpasning av
modellene og for å vurdere om sykehuseierne bør
kunne velge mellom flere typer organisatoriske løsninger
enn det det er rom for i dagens lovverk. 

Når innstillingen foreligger, vil
denne i henhold til gjeldende praksis sendes ut på høring.
Jeg ønsker å avvente Sørensen-utvalgets
innstilling før jeg generelt tar stilling til en spesifikk
organisasjonsmodell. 

Når det gjelder en eventuell omdanning
av Ullevål sykehus og Aker sykehus til aksjeselskaper,
vil dette være en sak som må forelegges departementet
for konkret vurdering av hvorvidt omdanningen utløser krav
om ny godkjenning etter sykehusloven § 3. Etter gjeldende
rett vil en vesentlig endring av virksomheten utløse krav
om ny godkjenning. I vurderingen av dette vil det bl.a. være
sentralt hvordan vedtektene i selskapet er utformet og hvilke avtaler
som er inngått mellom kommunen og selskapet.

Jeg kan ikke før saken har vært
til vurdering i departementet uttale meg om hvilke konsekvenser
en eventuell omdanning av de nevnte sykehus til aksjeselskap vil
få for det regionale helsesamarbeidet og oppfyllelsen av
nasjonale mål i helsepolitikken. Det vil bl.a. være
avhengig av om Oslo kommune har sikret seg muligheter til å styre virksomheten,
slik at kommunens forpliktelser etter helselovgivningen
i tilstrekkelig grad kan ivaretas. Dette gjelder bl.a. plikten til å delta
i det regionale helsesamarbeidet og gjennomføre de endringer
i funksjonsfordeling mv. som en vedtatt regional helseplan resulterer
i. Også forholdet til arbeidsmarkedet for helsepersonell
vil være viktig her.

Som nevnt vil Sørensen-utvalgets innstilling
foreligge om kort tid. Etter at innstillingen har vært
på høring, vil jeg kunne gi mer fyllestgjørende
svar på spørsmål om mitt syn nå det
gjelder ulike tilknytningsformer for sykehus. Jeg tar sikte på en
første tilbakemelding til Stortinget på grunnlag
av utvalgets arbeid i revidert nasjonalbudsjett for 1999.

  Jeg har tidligere i denne sal uttalt at spørsmålet
om omdanning av en så stor del av vårt sykehusvesen
til aksjeselskap er et betydelig helsepolitisk spørsmål.
En av grunnene til at jeg tok initiativet til Sørensen-utvalget,
var å legge basis for en nasjonal helsepolitisk debatt
om tilknytningsformer. Jeg ber om respekt for at jeg av hensyn til
utvalgets arbeid ikke konkluderer før jeg har fått
innstillingen. Men det ligger helt klart i det jeg har sagt og foretatt
meg i denne saken, at jeg vil legge til rette for en behandling
i Stortinget av disse viktige spørsmålene. 

Når det gjelder forholdet til Oslo
kommune, viser jeg til det jeg sa i mitt første svar, at
departementet mener at dette spørsmålet må vurderes
i forhold til sykehusloven § 3. Hvis ikke Oslo
kommune sørger for det, vil departementet sørge
for at saken blir tatt opp og vurdert i forhold til den paragrafen. 

For øvrig har jeg merket meg at Oslo
bystyre ikke har gjort noe endelig vedtak, og at deler av det flertallet
som det ble referert til, har tatt sine forbehold. 





                

   La meg først si at jeg som helseminister
ser alvorlig på de opplysninger om lesbiske og homofiles
psykiske helse som er kommet fram i media omkring NOVA-rapportens
konklusjoner.  Jeg skulle ønske jeg kunne si at det er
gjort mye for å møte disse problemene.  Det kan
jeg ikke.  Vi taler om en del av helsevesenet, psykisk helsevern,
der det er konstatert svikt i alle ledd som følge av årelange
forsømmelser.  Men vi har grepet fatt i det.  Det er satt
i gang en betydelig satsing som skal bedre tilbudet til hele befolkningen, og
som også vil gi homofile som trenger hjelp, et bedre tilbud.
 Det er viktig for meg å understreke at utvikling og oppbygging
av tjenester og kunnskap må ha som mål å betjene
hele befolkningen, uansett hvilke behov en har.  Men samtidig må helsetjenesten
ha spesiell kunnskap om behov og problemer i spesielle grupper.

Opptrappingsplan for psykisk helse skal både
bidra til utvikling og utbygging av tjenestetilbudene i kommuner og
fylkeskommuner og sørge for at personell har den kunnskap
som trengs for å møte folks behov i dag.  Stortinget
har behandlet både stortingsmelding og opptrappingsplan
om psykisk helse, hvor svært mange nye tiltak er foreslått,
og noen spesielle gruppers behov er omtalt.  Homofile og lesbiskes
situasjon er ikke omtalt og vurdert spesielt.

Jeg har nå bedt departementet gjennomgå rapporten fra
NOVA og gjennomgå alle tiltak i opptrappingsplanen for
psykisk helse for å vurdere hvilke av de mange igangsatte
tiltak som også bør vurderes spesielt i forhold
til denne gruppen.  Utdanning av helsepersonell og behov for kompetansehevende
tiltak er en del av dette, og viktige forebyggende tiltak i helsevesenet,
som helsestasjoner for ungdom, er et annet.

Representanten Ballo viser i sitt spørsmål
til at unge lesbiske og homofile er spesielt utsatt, og at hver
fjerde har forsøkt å ta sitt eget liv.  Organisasjonen
Voksne for barn har i april invitert til et seminar om selvmordsforebyggende
arbeid blant barn og unge.  Homofili er etter siste uke også blitt
tema der.  Det er positivt og viktig at frivillige organisasjoner
bidrar i arbeidet, fordi vi vet at mye av kjernen i problemene er
de unges redsel for egne og andres holdninger.  Det trengs opplysning
som kan bidra til at den personlige belastningen ikke blir for stor, spesielt
i de sårbare ungdomsårene når identiteten
skal på plass.  Uansett utgangspunkt handler dette også om
respekt for menneskeverdet og respekt for den enkelte.

Statens handlingsplan mot selvmord har pågått
siden 1994 og avsluttes i år.  Et mål har vært
bedre oppfølging for grupper som er særlig risikoutsatt
for selvmord. Jeg kan ikke omtale alle de tiltak som er gjennomført,
men vil nevne at det har vært et samarbeid med Landsforeningen
for Lesbisk og Homofil frigjøring om ulike former for informasjonsvirksomhet.
Når vi nå skal vurdere hvilke tiltak og områder
som det må arbeides videre med etter planperioden, tilsier
opplysningene fra NOVA-rapporten at det er viktig at denne målgruppen
inkluderes i det videre arbeidet.

Det er i fortsettelsen naturlig for meg å invitere
de aktuelle organisasjoner til dialog for å avklare hvordan
vi best kan bidra til dette fra helsevesenets side.

  Jeg vil ikke legge ensidig vekt på behandlingstilbudet
i denne sammenheng. Planene jeg refererte til, både psykiatriplanen
og selvmordsplanen, er jo i stor grad forebyggende orientert. 

Jeg er også enig med representanten
Ballo i at det sentrale her bl.a. må være det å møte
mennesker med respekt, uavhengig av de forskjeller som de representerer. Det
er det sentrale. Og det må man kunne forene med en debatt
om politiske spørsmål knyttet til homofiles rettigheter
i samfunnet. Det er fullt mulig å ha en saklig og nøktern
debatt om disse spørsmålene uten å fordømme og
uten å tråkke på menneskeverd og menneskerettigheter.
Det er en kombinasjon som jeg vil stå for.





                

   Et av de helt sentrale formålene
med en straffereaksjon er at den skal medvirke til at lovovertrederen
ikke faller tilbake til kriminell virksomhet.  Et av virkemidlene
for å oppnå dette vil være tilsyn i regi
av Kriminalomsorg i frihet.  Særlig i forhold til unge
lovovertredere vil slik oppfølging kunne ha gunstig effekt.

Det er domstolene som i forbindelse med betingede dommer
kan ilegge tilsyn i prøvetiden.  Etter straffeloven § 53
er hovedregelen at tilsynstiden er ett år, og denne løper
fra den dag dommen er rettskraftig.

Ut fra de tidsmessige rammer lovgivningen oppstiller for
gjennomføring av tilsyn, er det svært viktig at
dette etableres så raskt som mulig.  En sen iverksettelse
vil kunne svekke effekten av dette kriminalitetsforebyggende tiltak.

I forbindelse med fullbyrdelsen av straffedommen
er det politiets ansvar å sørge for at Kriminalomsorg
i frihet kobles inn, slik at tilsyn kan etableres.  For at den tid
tilsynet skal gjennomføres i, ikke skal spises opp av saksbehandlingstid,
er det viktig med effektive saksbehandlingsrutiner.

I den konkrete sak som ligger til grunn for
dette spørsmålet, var straffedommen rettskraftig
den 31. juli 1998, mens Kriminalomsorg i frihet først ble
koblet inn i begynnelsen av januar 1999.  Dette er helt utilfredsstillende.

Ut fra erfaringene fra denne og enkelte andre
saker har Oslo politidistrikt nå endret sine interne rutiner,
slik at den rettskraftige straffedommen skal oversendes Fullbyrdelseskontoret
innen en uke.  Det er videre understreket at bl.a. dommer med tilsyn
må behandles særlig raskt.  Dette skulle dermed
sikre en langt raskere etablering av tilsyn enn hva som var tilfellet
i den sak som ligger til grunn for spørsmålet
fra representanten Nymo.

 Når det gjelder problemstillinger
rundt private helseforsikringer, har jeg tidligere uttalt meg om
dette i spørretimen den 5. november 1997. 

Som tidligere uttalt, forstår jeg
den skepsis som mange har til private helseforsikringer, samt den
frykt enkelte føler for at dette kan føre til
en svekkelse av det offentlige helsevesen. Betydningen av de private
forsikringsordningene avhenger i stor grad av den tillit den enkelte,
og i denne sammenheng bedrifter, har til det offentlige helsevesen.
Det at flere bedrifter har gått til det skritt å kjøpe private
helseforsikringer for sine ansatte, tar jeg som et signal på at
det offentlige tilbudet ikke blir oppfattet som godt nok, til tross
for at vi har gjort mye for å redusere ventetiden ved norske
sykehus og har oppnådd gode resultater. 

Som jeg sa til representanten Kristoffersen
i spørretimen den 5. november 1997, vil knappheten på helsepersonell
påvirke tilgjengeligheten til offentlige helsetjenester,
og den kan føre til uakseptabelt lange ventetider for mange
pasienter. En økning i private helsetjenester kan føre
til en overføring av helsepersonell til det private marked,
og det er ikke ønskelig. 

Jeg finner det imidlertid nødvendig å si
at antallet personer som har kjøpt forsikringer, ikke er
spesielt høyt. Og som tidligere uttalt, finner jeg ikke
grunn til å forby denne type ordning. Jeg vil imidlertid
arbeide for at dagens offentlige helsetilbud blir stadig forbedret
for på den måten å øke den alminnelige
tillit til dette offentlige tilbud. Økt tillit vil kunne føre
til at omfanget av private helseforsikringer begrenses. For sykehusenes
vedkommende har vi kontrollmulighet gjennom den godkjenningsordning
som gjelder for sykehus. Jeg viser i denne forbindelse til sykehusloven § 3.
Det følger av denne bestemmelsen at opprettelse av nye
private sykehus eller vesentlig utvidelse av eksisterende tilbud
krever godkjenning av departementet. Ved vurderingen av om godkjenning
skal gis, kan det legges vekt på helsepolitiske hensyn.
I utkastet til spesialisthelsetjenestelov er krav om godkjenning
av sykehus foreslått videreført. 

Når det gjelder mitt syn på at
et offentlig kontrollert selskap som Norsk Hydro, forsikrer sine
ansatte i det private marked, vil jeg si at jeg i denne sammenheng
ikke ser forskjell på en bedrift som Norsk Hydro og andre
bedrifter. Norsk Hydro er et allmennaksjeselskap. Staten utøver
sitt eierskap i Norsk Hydro hovedsakelig gjennom deltakelse i og
stemmegivning på generalforsamlingen.

Når det er sagt, vil jeg igjen fremheve
at jeg syns at den utviklingen som har skjedd på dette
området, er beklagelig. Men det er uavhengig av bedriftens
tilknytning eller ikke til det offentlige. Mitt svar er altså ikke
et inngrep mot denne type ordninger, men et intensivt forbedringsarbeid
i det offentlige helsevesen. 

Ursula Evje hadde
her overtatt presidentplassen.

  Fellesskapets prioriteringer må først
og fremst ivaretas gjennom utviklingen av fellesskapets ordninger.
Gjennom en satsing på de svakeste og mest forsømte
områdene i helsevesenet ønsker Regjeringen å sørge
for at tilliten til det offentlige tilbudet kan økes. Gjennom
en bedre organisering og mer effektiv utnyttelse av ressursene kan
vi oppnå enda bedre resultater når det gjelder
dette. Det er vi i gang med.

Den andre strategien må være å holde
styring med personellmarkedet, først og fremst når
det gjelder leger – her har Stortinget vedtatt nye styringsmekanismer
i loven – og å ivareta den kontroll vi har med
opprettelsen av nye private eller utvidede private sykehustilbud
gjennom sykehusloven.





                

  Jeg vil starte med å presisere at
klager over avslag på asyl i sin helhet behandles av Justisdepartementet.
Utlendingsdirektoratet er første instans. Departementet
foretar en individuell vurdering av alle de forhold som er påberopt
i søknaden og i klagen. Både troverdigheten av
den påståtte asylgrunnen og sannsynligheten for
at disse forhold vil medføre forfølgelse,
må vurderes. At muslimer konverterer til kristendommen,
gir dermed ikke automatisk opphold i Norge. Dette går også klart
fram av Justisdepartementets brev til Utlendingsdirektoratet om
endring av praksis på dette området.

Troverdigheten av et påberopt forhold
vurderes ut fra asylsøkerens forklaring, faktiske omstendigheter
og våre kunnskaper om hjemlandet. Når det gjelder
forfølgelsesfaren, vurderes denne ut fra de kunnskaper
en har om søkerens hjemland.

Når en asylsøker lar seg
døpe i forbindelse med en søknad om asyl, kan
det oppstå et troverdighetsproblem. Viktige momenter ved
vurderingen er hvorvidt konverteringen har skjedd etter en opplæringsperiode,
eller som en reaksjon på et endelig avslag. Departementet
legger ved vurderingen vekt på hvorvidt asylsøkeren
har gjennomgått opplæring, har kunnskaper om kristendommen, går
i gudstjenester, om familiemedlemmer har konvertert, og om dåp
er foretatt. Det er i denne forbindelse uttalelser fra konvertittens
prest er av betydning. Presten vil være den nærmeste
til å uttale seg om konvertittens forhold til kristendommen.
Presten vil ofte ha hatt samtaler og gitt veiledning og kanskje
også opplæring.

Har en prest gått god for at asylsøkeren
faktisk sitter inne med nok kunnskaper om kristendommen til å foreta et
reelt valg, bør dette valget respekteres. Departementet ønsker
ikke å foreta en vurdering av en konvertitts fromhet eller
teologiske innsikt, da valg av religion er et privat forhold. På den
annen side vil en lett kunne anse en konvertering som proforma om
konvertitten overhodet ikke har kjennskap til kristendommen.

Når departementet finner det sannsynliggjort
at asylsøkeren har konvertert, vil dette forholdet være
en del av den helhetsvurderingen som foretas. En norsk prest vil ikke
ha forutsetninger for å vurdere konsekvensene av dåpshandlingen
ved en mulig retur f.eks. til Iran eller et annet muslimsk land.
Dette forhold vurderes av departementet. Hver enkelt klagesak vurderes
konkret og individuelt.

  Jeg kan ikke uttale meg om hvorvidt det er
utmålt en «riktig» straff i den konkrete
saken spørsmålsstilleren refererer til. Jeg vil imidlertid
bemerke at slik jeg leser dommen, beror spørsmålet
på en forståelse av domspremissene som jeg ikke kan
dele. Rettens merknad om manglende tilbud av fritidsaktiviteter
fra det offentlige mv. er gjort i tilknytning til drøftelsen
av om de kriminelle handlinger er begått som ledd i gjengkriminalitet.
Dette spørsmålet hadde en viss betydning for skyldspørsmålet,
altså spørsmålet om de tiltalte kunne
straffes etter tiltalen. Retten synes imidlertid 

ikke 

å ha
tillagt momentene omkring fritidstilbud mv. avgjørende
vekt ved selve straffeutmålingen. 

Straffelovgivningen gir sjelden konkrete pålegg
til dommerne om hva som skal tillegges vekt ved straffeutmålingen.
Det er et viktig prinsipp i norsk rett at straffeutmålingen
skjer på fritt grunnlag for den enkelte sak. Det betyr
at dommeren ved straffeutmålingen tar stilling til en rekke
momenter. Disse momentene er fremkommet gjennom svært omfattende
rettspraksis og -teori.

Hvilken vekt de ulike momenter tillegges, må vurderes
konkret i den enkelte sak. Slik bør det etter mitt syn fortsatt
være. Jeg vil derfor ikke foreslå lovendringer som
regulerer hvilke momenter som generelt kan tillegges vekt ved straffeutmålingen
i enkeltsaker.

  Jeg skal få lov til å komme
tilbake til det generelle spørsmål senere i spørretimen. 

La meg bare understreke at jeg fortsatt er
av den oppfatning at representanten Simonsens spørsmål
ikke treffer helt godt i forhold til premissene i den konkrete saken som
det vises til. Det heter bl.a. i domspremissene i forhold til påstanden
om at man her bagatelliserer de kriminelle forhold som saken gjelder:

«Retten
presiserer imidlertid at den med bemerkningene foran, ikke ønsker å bagatellisere
de forhold som er beskrevet i tiltalebeslutningene; – 
spesielt ikke de forholdene som er subsumert som ran.  Etter rettens oppfatning
dreier dette seg om alvorlige forhold selv om bruk av fysisk vold
har vært beskjeden eller fraværende.»





                

