  Etter at Stortinget i 1986 vedtok at forpaktingseigedomane

til Opplysningsvesenets fond kunne seljast, er det fram til i dag

selt ca. 90 eigedomar. Skjåk prestegard vart teken opp

til vurdering for sal i 1996. Sjølve salsprosessen er tidkrevjande

med m.a. ei omfattande offentleg høyring, møteverksemd

med kommunen og avklaring av det offentlege sitt behov for areal.

Det er i dag om lag 50 eigedomar som er til ei slik vurdering. 

Salssaka er komen så langt at vi så snart

som råd er, vil ta ei avgjerd om Skjåk prestegard

kan seljast eller ikkje. Vi har registrert at enkelte bygningar

på Skjåk prestegard har låg

standard, men det føreligg så langt eg kjenner

til, ingen offentlege pålegg om utbetring enno. 

Vi vil på bakgrunn av dei rapportar

som ligg føre, vurdere forholda på nytt, slik

at vi er trygge på at eigedomen er i samsvar med offentlege

krav. Eg vil også leggje til at dersom eigedomen skulle

bli behalden i Opplysningsvesenets fond, vil vi sjølvsagt

prioritere naudsynte tiltak til den drifta som eigedomen skal ha

i framtida. 

  Eg er sjølvsagt samd med representanten

Tingelstad i at staten, i dette tilfellet Opplysningsvesenets fond,

bør forvalte etter same prinsipp som landbruksnæringa

set si ære i å forvalte etter, å overlevere

eigedomar til neste generasjon i same stand som ein sjølv

venta å finne dei i. 

Det er leitt at ein skal få slike

avisoppslag. Det vi er i ferd med no, er å ha ein større

gjennomgang for på ein måte å få sett

skikkeleg gjennom kva det er som skal behaldast i Opplysningsvesenets

fond, og kva som skal førast vidare. 

Så er det slik at det er budsjettrammer

her òg, og diverre er det nokre gonger slik at dei ikkje

strekk til. Men det kan jo òg vere snakk om korleis ein

legg opp heilskapen. Så langt det er mogleg, må ein

prøve å unngå det som har skjedd her.

  Slik representanten Tingelstad refererte den

rapporten som var send, oppfatta eg at den var i samsvar med det

eg sa, at her er det gjeve klare råd om kva som må gjerast

for å oppfylle føresegnene fram til år

2005, men at det ikkje ligg føre noko pålegg. Samstundes

er det klart at når det står hus til nedfalls

på ein så sterk symboleigedom som ein prestegard,

er det negativt. 

Når det gjeld det konkrete tilbodet

som har kome, er det vel eit generelt påslag som er gjort,

ut frå at desse forpaktingsleigene har vore veldig låge

og lite regulerte. Men eg er samd i at så lenge det er

mykje som ikkje er utført, kan det verke høgt.

Eg stadfestar difor igjen at vi no kjem til å gå inn

i denne saka og prøve å få til ei finalisering

på fleire sal, slik at vi på ein måte

får sett dette inn i ein rett skikk.





                

  Departementet er kjent med den saka representanten

viser til. Det er inga enkel sak, sjølv om reglane om dette

er klåre.

Opplæringslova § 8-1, som

forresten ikkje trer i kraft før 1. august i år,

gjev elevar rett til å gå på den skulen som

ligg nærast i den kommunen der dei bur, eller gå på den

skulen i nærmiljøet som dei soknar til. Det er

ikkje etter opplæringslova nokon rett til å gå på skule

i ein annan kommune enn den ein bur i. Det same gjeld etter grunnskulelova,

som gjeld fram til 1. august.

Etter grunnskulelova § 10 skal kommunane

syte for tenlege skular. Denne føresegna er ført

vidare i opplæringslova § 9-5. I dette høvet

meiner kommunen at dei har sytt for tenleg skule.

Ved klage over enkeltvedtak etter grunnskulelova

er Statens utdanningskontor klageinstans. Den saka som det her er

vist til, har vore behandla som klagesak ved Statens Utdanningskontor

i Nordland. Etter oppmoding frå Barneombodet har utdanningskontoret

behandla saka på ny etter klagebehandlinga. Utdanningskontoret

har vore på synfaring på dei to skulane, og fann

at tilhøva kan tilpassast ved begge. Statens utdanningskontor

har ikkje gjeve klagaren medhald.

Saka er behandla i tråd med lova,

men har fått dramatiske konsekvensar for familien. Eg vil

derfor ta ny kontakt med både kommunen og familien for å prøve å kome til

ei minneleg løysing.

  Eg er heilt samd med representanten Dørum

i at Stortinget og Regjeringa i fellesskap har ein intensjon om

at det skal vere høve for funksjonshemma til å bruke

sin nærskule. Så viser det seg at det ikkje alltid

er enkelt å praktisere lovar, og at ein ikkje alltid utan

vidare når dei måla ein har sett seg. I dette

tilfellet har familien faktisk funne å måtte gå til

separasjon, og det er klart at det er heilt på tvers av

det både Stortinget og statsråden ynskjer. 

Eg trur ikkje at eg vil gå meir konkret

inn i løysingane, for ikkje å binde opp noko på førehand.

Eg ynskjer å finne ei løysing som jenta og foreldra

synest kan take vare på hennar soleklare rett til grunnskuleopplæring.

  Det eg sa i mitt fyrste svar, var at utdanningskontoret

hadde vore på synfaring på dei to skulane og funne

at tilhøva kan tilpassast ved begge – altså ikkje

at det pr. dato var slik – og med det som bakgrunn

vil eg gå inn i saka. 

Eg vil ikkje gå meir detaljert til

verks i dag, for ikkje å binde opp noko i den vidare behandlinga.

Men representanten Dørum og eg har ei felles forståing

for at det er viktig å kome fram til ei løysing

som gjer at både familien kan få ein normal livssituasjon,

og at jenta kan få den utdanninga som ho har krav på. 





                

