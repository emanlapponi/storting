  Prestegardane er eigde av Opplysningsvesenets
fond, eit eige rettssubjekt, og forvaltninga skal drivast på forretningsmessig
best mogleg vis. Prestebustaden i Jostedal har stått tom
i fleire år utan interesse for leige, og det har ikkje
budd prest i bustaden sidan 1974. Då departementet etter
synfaring i 1997 tok ei avgjerd om sal, var dette med eit ynske
om at interesserte kunne setje huset i stand og busetje seg der.
Jorda på garden har vore leigd ut som tilleggsjord til
naboeigedommar sidan 1950-talet. Driftsbygningen står på eit
jorde eit stykke unna prestebustaden, og har ikkje vore i bruk sidan den
vart bygd i 1949. Den er i dårleg stand og tilfredsstiller
ikkje dei krava som vert stilte til driftsbygningar i dag. Prestebustad
og driftsbygning har ikkje felles tun.

Sett i samanheng meinte vi at manglande vedlikehald på bygningane
og dårleg driftsapparat ikkje gjorde det tenleg å selje
garden som ei driftseining. Eit samla sal ville i tillegg krevje
utgreiing av felles utmarksrettar, noko som i så fall ville
trekkje salet ut i tid. Av omsyn til tilstanden på bygningane
såg vi ikkje det tilrådeleg.

Ved sal av prestegardar til paktarar har paktar
førerett til kjøp, og i desse tilfella vert gardane
selde som ei eining. I tilfellet Jostedalen prestegard er det ingen
paktar. Eit delt sal vil samstundes kunne styrkje eksisterande bruk
med tilleggsjord.

Eg er nyleg blitt kjend med at det etter at
delingssøknad vart send kommunen, har meldt seg ein søkjar
til heile eigedomen. Departementet vil vurdere denne søknaden
mot dei andre omsyna eg har gjort greie for. Eg vil vidare avvente
kommunen si handsaming av saka. Men eg meiner at løysinga
med delt sal kan vere med på å sikre
busetjinga i bygda gjennom å gje ein familie tilbod om bustad,
samtidig som ein tryggjer levekåra for eksisterande bruk.

  Sjølvsagt er det statsråden som
er ansvarleg for forvaltninga av Opplysningsvesenets fond, og det
ansvaret er todelt. Ein skal ta seg av fondet og forvaltninga av
det i samsvar med dei vedtaka som Stortinget har gjort som hovudretningslinje,
men ein skal òg sjølvsagt innafor det mandatet
sjå til å oppfylle dei måla som representanten
Nistad snakkar om. Det som heilt klart har vorte eit nytt moment
for statsråden i saka, er dette ynsket frå 

ein 

kjøpar. Eg tykkjer då det
er veldig trygt at kommunen sine landbruksmyndigheiter kjem til å behandle
kva det er som tener busetjinga best, anten ei deling og tilleggsjord
til nokon, eller eitt bruk. Det vil vi då få svar
på, og det svaret kjem til å verte svært
avgjerande for mi endelege vurdering av saka.





                

 Det er framleis eit mål at dei barna
som har behov for det, skal ha tilbod om plass i skulefritidsordninga.
Den nye § 42 d i grunnskulelova, som tredde i kraft ved
nyttår, gjev kommunane plikt til å ha eit skulefritidstilbod.
Forskrifta til lova avgrensar gjennom sjølvkostprinsippet
kor stor del av totalkostnadene foreldrebetalinga skal kunne dekkje. 

Våren 1999 har snautt 109 000 barn
plass i skulefritidsordninga. Dette er ein reduksjon på 6,1
pst. sidan skulestart, men likevel er det fleire barn
i skulefritidsordninga no enn det var på tilsvarande tid
i fjor. Tilsvarande reduksjon frå haust til vår
i fjor var på 4,5 pst.

Departementet har ikkje informasjon som tyder
på at situasjonen for skulefritidordninga er vesentleg
endra. Eg vil likevel fylgje utviklinga i tilbodet nøye
i tida som kjem.

Øyvind Korsberg hadde
her overtatt presidentplassen.

  På initiativ frå Stortinget,
i eit spørsmål, innhenta departementet informasjon
frå utdanningsdirektørane på eit tidlegare
tidspunkt enn det den vanlege tilbakemeldingsprosedyren tilseier.
Det var dei tala eg gav, og dei viser ikkje vesentleg endring. Der
er altså fleire i systemet i år enn i fjor, men
der er ein litt større nedgang frå haust til vår. 

Avisoppslag har tydd på at det har
vore ein atskilleg verre situasjon, noko som dokumentasjonen så langt ikkje
viser. Men ut frå same initiativ frå Stortinget
og ut frå Regjeringa sine interesser for å fylgje
det opp har vi bede utdanningskontora om framleis systematisk å melde tilbake
om utviklinga, og det var det som låg i svaret mitt, at
eg vil fylgje denne saka nøye fram igjennom.

  Som representanten Dørum sa, er det
enno berre eit år sidan Stortinget behandla lova og korleis
skulefritidsordninga skulle organiserast. Eg meiner at den må få høve
til å verke litt lenger og så evaluerast før
det vert gjort endringar på generelt grunnlag med omsyn
til bemanning, lokalitetar og liknande, som representanten Dørum
no tok opp.

Når det gjeld utviklinga i vår,
som representanten Dørum skildrar, vil vi fylgje med i
den, og det vil vi gjere gjennom våre utdanningsdirektørar.
Det vil vere ein del av det grunnlaget som vi vurderer situasjonen
på i arbeidet med statsbudsjettet for neste år.
Difor skal vi fylgje nøye med. Tala og tilbakemeldingane
så langt er samla sett slik som eg sa innleiingsvis, men
vi skal også få ei tilbakemelding når
våren er slutt. 





                

  Eg seier meg lei for at denne saka ikkje har
vore løyst tidlegare. Eg kan opplyse representanten Reikvam
om at saka endeleg er løyst. Det har allereie gått
brev til fylkeskommunane med kopi til partane om den praktiske ordninga
med utskriving av kompetansebevis. Sentralregisteret for
Yrkesbevis på Braskereidfoss skal stå føre
den praktiske ordninga rundt kompetansebevisa. Krava for å få kompetansebevis
er at lærlingen har bestått vidaregåande
kurs I transportfag og gjennomført modul 1 Trafikksikkerhet
i læreplan for opplæring i bedrift, yrkessjåførfaget.
Bevisa gjeld fram til lærlingen fyller 21 år.

Etter Kjøre- og hviletidsforskriften
kan lærlingar under 21 år utan kompetansebevis
køyre tunge køyrety over 7 500 kg innanfor
ein radius på 50 km frå heimstaden til køyretyet.
Skal lærlingen køyre tunge køyrety utanfor denne
radiusen, må dei ha kompetansebevis.

Som sagt: Saka er altså løyst.

  Eg skal ikkje dra ut dette spørsmålet,
men berre seie fylgjande i tillegg til det representanten Reikvam
sa: Det har teke for lang tid. Saka kan opplagt forklarast, men
ikkje forsvarast. Difor: Saka er no løyst.

  Prosjekta «Delkompetanse» og «Brukertilpasset
opplæring for voksne» har vore treårig
utviklingsarbeid i fem fylkeskommunar initierte av departementet.
Prosjekta vert no avslutta, og evalueringa vil liggje føre
i juni 1999. Dokumentasjon og verdsetjing av vaksne sin realkompetanse
har vore eit sentralt element i begge desse prosjekta. Gjennom arbeidet
er det vunne verdifull erfaring om korleis fylkeskommunane kan vurdere
realkompetanse ved opptak, «innfasing» og tilrettelegging
av opplæringa. Erfaringane frå prosjekta er i
prosjektperioden gjorde kjende gjennom konferansar og evalueringsrapportar.
Dei samla erfaringane frå prosjekta vil ved prosjektslutt
verte spreidde til fylkeskommunane.

Departementet fylgjer no opp Stortinget sitt
vedtak om dokumentasjon av realkompetanse gjennom eit treårig
prosjekt. Prosjektet tek sikte på å hjelpe alle
fylkeskommunane i arbeidet med å vidareutvikle verdsetjinga av
realkompetanse og få ei mest mogleg lik praktisering nasjonalt,
og fylka er inviterte til ein startkonferanse i september.

Eit system for dokumentasjon og verdsetjing
av realkompetanse må ha truverd både i arbeidslivet
og utdanningssystemet. Planane for dette prosjektet er difor utvikla
i nært samarbeid med partane i arbeidslivet, utdanningssystemet
og andre som tilbyr utdanning, og desse er med i ei sentral prosjektgruppe
for det vidare arbeidet. Målet for arbeidet er eit nasjonalt
system som gjev vaksne rett til å dokumentere
sin realkompetanse utan å måtte gå vegen
om tradisjonelle prøveordningar.

Prosjektplanane er m.a. baserte på dei
kunnskapar og erfaringar som er tileigna gjennom dei to prosjekta, «Brukertilpasset
opplæring for voksne» og «Delkompetanse».
Men eg kjenner òg til at fleire fylkeskommunar har tileigna
seg kompetanse gjennom eigne prosjekt, og at andre ligg i startgropa
med prosjektplanar. Departementet har difor i informasjonsbrev til
fylkeskommunane bedt om opplysningar om relevante prosjekt og erfaringar,
slik at dei kan inngå i eit samla erfaringsmateriale. Frist
for innsending er 10. juni 1999.

Departementet har alt teke imot fleire enkeltsøknader om
støtte til prosjekt knytte til dokumentasjon og verdsetjing
av realkompetanse, m.a. frå seks fylkeskommunar. Mellom
desse er Akershus, Nord-Trøndelag og Oppland, som har arbeidd
med dei nemnde prosjekta «Delkompetanse» og «Brukertilpasset
opplæring for voksne». Eg oppfattar representanten
Reikvam slik at han er oppteken av at desse fylka får fylgje
opp arbeidet sitt så raskt som råd er, gjennom
dei nye prosjekta. Eg har forståing for det, og departementet
vil gjere dei vurderingar som trengst, for å finne ut om
desse kan vidareførast raskt.

  Eg forstår godt at representanten
Reikvam ynskjer at eg skal vere noko meir konkret. Eg er alltid
noko tilbakehalden med å saksbehandle frå Stortingets
talarstol, men etter at representanten Reikvam tok opp dette, har
eg sett på denne saka spesielt. 

Sidan vi skal ha ein startkonferanse i september,
der ein skal leggje det totale grunnlaget, har ein vel tenkt å behandle
saka slik at det er klart innan den tid. Men ettersom det her er
nokon som har vore i gong med prosjekt og som allereie har planar
om å halde fram, og som då kan vinne inn tid for
oss, er eg innstilt på å invitere desse fylkeskommunane
nokså omgåande og prøve å kome fram
til ei løysing før sommarferien, slik at dei kan
få klarsignal til å gå vidare. Eg håpar
likevel representanten Reikvam har forståing for at eg
ikkje kan gje noko tal o.l. før vi har vore gjennom ei
behandling i lag med fylkeskommunane. 

  Artikkelen i Skolefokus som representanten
Tveiten viser til, er basert på eit omfattande forskingsarbeid
i samband med forsøksordninga med fellesspråklege
lærebøker i samfunnslære. Forskinga har både
ei samfunnsvitskapleg og ei språkvitskapleg tilnærming.
At forskingsinnsatsen på dette feltet er låg,
er eg difor ikkje samd i.

Konklusjonar i rapportane viser m.a. at bokmålselevane
ikkje har god nok kjennskap til den norske språksituasjonen
og forholdet mellom dei to skriftspråka. Det går òg
fram at lærarar med ei positiv haldning til ordninga med
fellesspråklege lærebøker i større
grad har elevar som er positive til nynorsk.

Vi står her overfor ei problemstilling
med mange sider. Eg er oppteken av at opplæringa i skulen – både grunnskulen
og den vidaregåande skulen – må leggjast opp
slik at elevane får kunnskap om den særeigne norske språksituasjonen
og samstundes utviklar språkleg toleranse. Lærarane
sine haldningar og val av arbeidsmetodar er viktige for å stimulere
elevane til å bruke nynorsk, både skriftleg og
munnleg.

Eg vil informere lærarutdanningsinstitusjonane
om forskingsarbeidet og konklusjonane i rapportane og be dei fylgje
dette opp i lærarutdanninga.

  Det som representanten Tveiten skisserer som
problem, er statsråden heilt samd i, men ikkje at vi ikkje
etter kvart veit meir om det. Det som eg dokumenterte her, var at
vi har sett i gang forsking, m.a. den som er presentert i den rapporten
som ho sjølv viste til. Men det må vidareførast
i den praktiske kvardagen. Her er det eit stort haldningsarbeid å utføre.

Lærarane er utgangspunktet. Difor
er det at vi no prøver i samband med forskingsrapportane å få lærarutdanningsinstitusjonane
til å fylgje opp. Vidare kan eg nemne for representanten
Tveiten at vi akkurat har hatt eit møte med Det Norske
Samlaget om læremiddel. Vi har innskjerpa i forhold til
forlaga og kjem til å fylgje endå strengare opp
at dei må liggje føre til rett tid, og vi er i gang
med eit arbeid i forhold til nye, elektroniske læremiddel.

  Eg må nok seie at eg treng meir enn
eitt minutt til det. 

Det kan hende at representanten Tveiten og
eg er samde om at det å verte kalla «bondsk» fordi
vi brukar eit folkeleg språk, er noko vi kan leve med.
Men eg ser at det kanskje ikkje er fullt så lett for tenåringar å få same nemninga.

Reint konkret for å fylgje opp når
det gjeld elektroniske læremiddel, har vi sett ned ei arbeidsgruppe
mellom departementet, Samlaget og Forleggerforeningen for å rette
opp dei tinga som representanten Tveiten nemner. Eg vil òg
nemne ein gledeleg ting som skjer akkurat i dag. Det er at i Rita
Tveitens heimfylke, Hordaland, på Voss, vert Nordisk Språkteknologi
opna, eit stort, kommersielt selskap som heilt opplagt vil gjere
desse spørsmåla mykje enklare.

Eg er rimeleg optimistisk. Eg vil erkjenne
at vi ikkje har vore flinke nok, men vi vert stadig flinkare.

  Fagleg og pedagogisk utvikling, tilpassing
til endra søkjarmønster og samfunnet sine krav
har gjort omstilling til ein kontinuerleg og heilt naturleg del
av verksemda ved universiteta. Dei seinare åra har auka
omfang av oppdrag innanfor forsking og undervisning, samt internasjonal
konkurranse, auka behova for omstilling.

Universiteta har, som eg reknar med representanten Norvoll
er kjend med, fremja forslag om ein felles femårs tiltakspakke
for omstilling, med ei samla ramme på 600 mill. kr.

Prinsippa om rammebudsjettering og institusjonane sitt
sjølvstyre gjer at universiteta er gjevne stor fridom til sjølve å prioritere
mellom ulike oppgåver og til sjølve å avgjere
korleis dei vil løyse dei. Departementet har likevel eit
ansvar for å leggje tilhøva til rette for at institusjonane
skal ha eit handlingsrom som set dei i stand til å konkurrere
på rimelege vilkår med både innanlandske private
aktørar og med utanlandske lærestader. Spørsmål knytte
til regelverk og organisering av oppdragsverksemd er handsama av
Mjøs-utvalet som la fram ei delutgreiing om dette i april.
Departementet har sendt denne på høyring og vil
kome tilbake til Stortinget med forslag om vidare oppfølging
av utvalet si innstilling.

I St.meld. nr. 36 for 1998-99 Om prinsipper
for dimensjonering av høgre utdanning, som er til handsaming i
Stortinget, er ulike tiltak drøfta. Mellom anna har eg
i stortingsmeldinga varsla ei vurdering av institusjonane sin rett
til sjølve å opprette studietilbod, at departementet skal
avklare om det er grunnlag for å gjeninnføre ei
ordning med seniorstipend eller bistilling i kombinasjon med pensjon,
og om det i større grad enn no kan nyttast tilsetjing i
mellombels stilling for tilsette med hovudstilling utanfor universiteta.
I forslaget til endring av universitets- og høgskulelova
som vart lagt fram i førre veke, er det, slik Stortinget
har bede om, føreslått å gje høve
til forsøksverksemd m.a. med nye styringsordningar.

I samband med statsbudsjettet for 1999 prioriterte
Regjeringa – og Stortinget gav si tilslutning til det – å leggje til
rette for at høgskulane og universiteta kan gjennomføre
planlagde omstillingsprosessar. Det er difor ikkje teke ut full
heilårsverknad av reduksjonane i studieplassar. Det er òg
prioritert å setje av eit beløp på 10 mill. kr
til institusjonar med særskilde omstillingsbehov.

Samla sett vurderer eg desse tiltaka som veleigna
til å gje universiteta betre tilhøve for omstilling,
slik at dei m.a. kan konkurrere på rimelege vilkår
med både innanlandske private aktørar og med utanlandske
lærestader når det gjeld forsking og undervisning.
Når det gjeld den særskilde tiltakspakka for omstilling
som universiteta har fremja forslag om, er dette forslag av eit
slikt omfang at det må handsamast i samband med statsbudsjetta.

  Eg vil til ein viss grad reservere meg mot
at det kan oppfattast på den måten at eg i mitt
svar uttrykte meg som om eg ikkje synest det kan vere viktig med
ei slik omstillingspakke. Det eg gjorde, var å vise til
kva Regjeringa og Stortinget i fellesskap har sett i verk av tiltak
som vil betre situasjonen på både kort og lang
sikt. 

Så er ein dimensjon ved den omstillingspakka
som det er bede om, at det ikkje berre gjeld kva eg synest ville
vere viktig, og kva eg synest kunne vere bra å få til,
men at det òg er noko som må sjåast i
ein total økonomisk samanheng. 

Eg synest at representanten Norvoll på ein
nyansert og god måte omtalte utfordringane som ligg innanfor
universitet og høgskular, og eg tek det med meg. Men eg
må nok stå fast på og konkludere i forhold
til det som universiteta og høgskulane har bede om, at
det må vi kome tilbake til seinare. 

  Dei forskingsbaserte offentlege institusjonane
er ryggraden i vårt utdannings- og forskingssystem,
og det er viktig at dei framleis kjem til å vere det. Difor
må dei setjast i stand til å ta desse utfordringane.
Eg synest at dei siste åra har vist at det som kunne verke
tilstivna, likevel har vist monaleg evne og vilje til endring. Difor
er eg ganske optimistisk med omsyn til at dei skal kunne spele ei
sentral rolle når det gjeld kompetansereforma, slik som
representanten Norvoll no tok opp. 

Så skal eg ta med meg den uroa som
representanten Norvoll gjev uttrykk for. Eg håper at det
som vi skal diskutere i fellesskap når vi legg fram statsbudsjettet,
samla sett kan gje optimisme i forhold til framtida til norsk høgare
utdanning og forsking. 





                

  Det har alltid vore eit jamt tilsig av søknader
om godkjenning av nye private skular og spørsmål
om utvidingar ved eksisterande skular. Departementet har for tida
til behandling 26 søknader om å få opprette
nye skular med rett til tilskott. Av desse er det elleve grunnskular,
ein kombinert grunnskule og vidaregåande skule og 14 vidaregåande
skular. 

Sidan i fjor sommar har departementet godkjent
12 nye private grunnskular og tre nye private vidaregåande skular.
Det måtte gjerast ei prinsipiell avklaring av læreplanane
før seks av grunnskulane vart godkjende. Dette har ført
til at elleve vart godkjende i 1999. I 1998 vart berre ein grunnskule
godkjend. 

Departementet har sidan i fjor sommar godteke
26 søknader om utvida tilbod ved eksisterande skular. Dei fleste
utvidingane galdt vidaregåande skular. 

Eg meiner at dei private skulane er eit viktig
supplement og alternativ til den offentlege skulen. Privatskulane
avlastar det offentlege skulesystemet innanfor vidaregåande
opplæring og medverkar også til utprøving av
pedagogiske alternativ. Dei religiøse alternativa er med
på å sikre gjennomføringa av Noregs menneskerettslege
plikter. Eg viser til at foreldra skal gjevast rett til å sikre
barna sine ei religiøs og moralsk undervisning som er i
samsvar med deira eiga overtyding. 

Når departementet vurderer den einskilde
søknaden, kan det leggjast vekt på omsynet til
den offentlege skulen. Det skal likevel mykje til før slike
omsyn fører til at skulen ikkje blir godkjend. Foreldreretten
må etter mi meining stå like sterkt i ei lita
bygd som i ein stor by.

Når det gjeld spørsmålet
om godkjenning kan svekkje «det offentlege skuletilskottet»,
vil eg fyrst vise til at kommunen finansierer den offentlege skulen
gjennom sine frie inntekter, dvs. rammetilskott og skatteinntekter. Kommunen
skal dekkje utgiftene til grunnskuleopplæring for alle
barn som høyrer heime i kommunen. Når somme av
barna går i private skular, vert overføringane til
kommunen korrigerte, slik at heimkommunane til elevar i private
skular får eit trekk i rammeoverføringane frå staten.
Dei midlane som vert trekte inn, vert fordelte på alle
kommunane i samsvar med talet på innbyggjarar i skulepliktig
alder.

Korreksjonsordninga påverkar difor
ikkje dei samla overføringane til kommunesektoren, men
er ei omfordeling frå kommunar som har mange elevar i private
skular, til kommunar som har få eller ingen elevar i private
skular. Det er difor ikkje grunnlag for å seie at godkjenning av
nye privatskular totalt sett svekkjer finansieringa av dei offentlege
skulane. 

  Eg klargjorde det som er grunnlaget for saksbehandling
i forhold til eit lovverk om private skular. Representanten Knudsen
og statsråden er heilt samde om at det offentlege skuletilbodet,
einskapsskulen, er berebjelken i norsk utdanningssystem.
Slik ynskjer eg at det framleis skal vere. Samstundes ynskjer eg å ta
vare på toleranse og foreldrerett. 

Når det gjeld påstanden om
at fleire privatskular svekkjer den offentlege skulen, må vi
setje ting inn i ein proporsjon. Det er altså slik at det
i dag er ca. 1,5 pst. av elevane i grunnskulen som har
private tilbod. Kanskje vil det kunne auke ein tidel eller to ut
frå det som har skjedd det siste året. Samanlikna
med alle andre europeiske land er dette utruleg små tal,
og difor synest eg at ein ikkje skal overdramatisere det, men sjå på det
som ein del av foreldreretten og den demokratiske retten.

  Eg er sjølvsagt villig til når som
helst, men ved eit eigna høve i tilknyting til eit dokument, å diskutere
desse prinsipielle problemstillingane i forhold til norsk utdanningspolitikk.
Sjølvsagt er det grunn til kontinuerleg å diskutere
det som er berebjelken. Samstundes kan ein òg velje ein
annan innfallsvinkel her, og det er at nokre foreldre ut frå vedtak
som vert gjorde av storsamfunnet, finn at dei av samvitsgrunnar, anten
det gjeld å få ein eksamensfri skule eller det
gjeld å få ei meir profilert livssynsundervisning
eller andre ting, ynskjer å etablere alternativ. Det kan
vere storsamfunnets vedtak som gjer at enkelte foreldre vil det,
og det må dei òg leggje ein eigeninnsats i. Eg
trur at så lenge vi ynskjer å vere det demokratiske
samfunnet vi er, må desse moglegheitene liggje
føre. 

Men eg gjentek, sjølvsagt er statsråden
villig til å kome tilbake til Stortinget og drøfte
dette på brei basis. 





                

