 Fra norsk side engasjerer vi oss aktivt for å styrke
menneskerettighetenes vilkår i Tyrkia.  Regjeringen har
gjennom det siste året hatt en løpende dialog
med tyrkiske myndigheter om disse spørsmålene.
 Det har vært flere møter også på regjeringsnivå,
og jeg har deltatt i flere av dem.  I denne sammenheng står
ytringsfrihet og frie arbeidsvilkår for menneskerettighetsforkjempere
sentralt.  Under mitt besøk i Ankara tidligere i høst
benyttet jeg samtalene med tyrkiske regjeringsmedlemmer til å ta
opp en rekke av de mest sentrale menneskerettighetsspørsmål
hvor Tyrkia møter internasjonal kritikk, så som
ytringsfrihet, kurdernes rettigheter som minoritet og bruken av
tortur.  Jeg tok også opp flere politiske fangers situasjon
spesielt.

Under besøket møtte jeg også flere
representanter for menneskerettighetsmiljøer i Tyrkia,
blant dem den fengslede kurdiske parlamentariker Leyla Zana og Akin
Birdal personlig.

Akin Birdal spiller en viktig rolle i menneskerettighetsarbeidet
i Tyrkia.  Dette sa faktisk også tyrkiske myndigheter da
attentatet mot ham skjedde.  En fengsling av Birdal vil bety et
tilbakeslag for dette arbeidet.  Jeg kontaktet allerede for to uker
tilbake min tyrkiske kollega i brevs form og gav uttrykk for min
bekymring.

Vår uro for Birdals situasjon er ytterligere
forsterket etter vedtaket om utreiseforbud, særlig ettersom
han også hadde medisinske grunner for å komme
til Norge.  Statssekretær Åslaug Haga tok opp saken med
den tyrkiske ambassadør i forrige uke og bad om at påtalemyndighetens
vedtak om utreiseforbud kunne omgjøres.  Birdal har nå oversendt
den medisinske dokumentasjon til påtalemyndigheten
og avventer dennes vurdering.  Vi står i løpende
kontakt med Birdal og har nå et sterkt håp om
at vedtaket om utreiseforbud kan bli omgjort.

Vi vurderer fortløpende hvordan vi
mest effektivt kan medvirke til å bedre menneskerettighetssituasjonen
i Tyrkia.  Det er vårt inntrykk at den tyrkiske regjering ønsker å bedre
situasjonen.  Vi må imidlertid erkjenne at den som mindretallsregjering
står overfor vanskelige politiske realiteter, og ikke minst
i disse dager.  Vi ser det derfor som nødvendig å videreføre
dialogen for å påvirke tyrkiske myndigheter til
både å endre sin politikk og til å ta
initiativ for å reformere lovgivningen til større
respekt for menneskerettighetene.  Samtidig vil vi fortsatt delta aktivt
i Europarådets arbeid for å forbedre menneskerettighetssituasjonen
i Tyrkia.

