 For den første delen av spørsmålet
vil jeg vise til at Regjeringen nylig lanserte sin Strategi for
støtte til næringsutvikling i Sør. På side
10 i strategien sies det:

«Avbinding
er ikke et mål i seg selv og vil bli vurdert i forhold
til den totale måloppnåelse.»

Dersom representanten Nybakk skulle være
i tvil, kan jeg derfor bekrefte at jeg slutter meg til stortingsflertallets
merknad på dette punktet i Budsjett-innst. S. nr. 3 for 1998-99,
som for øvrig også her samsvarer med sentrumspartienes
egen. 

Strategien for næringsutvikling bygger
nettopp på flertallets merknader i Innst. S. nr. 229 for
1995-96 og rommer etter min vurdering de nyanser som fremgår
av den siste budsjettinnstillingens omtale av dette spørsmålet.
Dette gjelder både norsk næringslivs langsiktige
samarbeid med utviklingslandene og disse landenes muligheter til å konkurrere
om bistandskontrakter. I denne sammenheng anbefaler strategien at
en trekker på norsk næringslivs kompetanse, der
dette svarer på uttrykte behov i Sør. Det legges
derfor bl.a. opp til kontaktfora som skal legge forholdene til rette
for at dette kan skje innenfor rammen av langsiktighet og forutsigbarhet.
I den pilotfasen som allerede er under planlegging, vil
man allerede prøve ut mulige samarbeidsmodeller mellom
norsk næringsliv og mottakerlandene.

Når det gjelder spørsmålets
referanse til «at mottakerlandenes ønsker må bli
respektert ved anbud», er det nettopp dette som er strategiens
hovedinnretning: utgangspunktet for utforming av norsk støtte
skal være behovene og ønskene i Sør.
Her legger derfor strategien opp til en mer helhetlig tilnærming
som bl.a. sikter mot å gjøre det lettere for utviklingslandenes
egne regjeringer å føre én god næringspolitikk
framfor nærmest å tvinges til å føre
43 forskjellige. 

Som jeg nevnte i spontanspørretimen
for en uke siden, framhevet både Innst. S. nr. 229 fra
1995-96 og Budsjett-innst. S. nr. 3 for 1998-99 betydningen av økte
lokale og regionale innkjøp for å fremme næringsutvikling
i utviklingslandene. Dette følger strategien
opp på to måter. For det første vil økt
vekt på næringsutvikling og forhold som skaper økonomisk
virksomhet i utviklingslandene, sette dem bedre i stand til å levere
produkter av relevans for bistandskontrakter. For det andre ønsker
vi å redusere den inntil nylig omfattende bruk av bundne
ordninger, slik at vi øker utviklingslandenes muligheter
til å konkurrere på like vilkår. Dette
skjer parallelt med det arbeid som pågår i OECD/DAC
for full avbinding av all bistand til MUL-landene. Regjeringen vil
legge opp til en praksis som samsvarer med den vi finner i andre
pådriverland. 

  Jeg vil gjerne få sitere fra Innst.
S. nr. 229. Komiteens flertall, alle unntatt Fremskrittspartiet,
sa der: 

«I bistandssamarbeidet» … « settes
det som en forutsetning for norsk finansiering at tildeling av kontrakter
til bedrifter skjer etter en reell anbudskonkurranse.»

Det er hovedlinjen som skal ligge til grunn.

Så kan det være viktig å ta
høyde for særlige forhold i enkelte tilfeller.
Det har vi åpnet for i den strategien vi har lagt fram.
Da vil jeg understreke at det ikke er slik at leveranser fra norsk
industri innebærer overprising. Det har jeg aldri sagt.
Man må skille mellom anbud og binding. Det å binde
varer og tjenester til leveranser fra mange industriland innebærer
i mange tilfeller en overprising på  mellom 20 pst. og
30 pst. Der har jeg bl.a. vist til Verdensbankens analyser og andre
analyser som har vært gjort av internasjonale aktører.
I mitt foredrag brukte jeg et svensk eksempel, ikke et norsk, men
det er altså knyttet til binding og ikke til anbud, som
er to forskjellige ting.

  Til det siste: Selvfølgelig vil strategien
bli presentert i utviklingspolitisk redegjørelse. Det sier
seg selv at dersom vi skulle presentere hele strategien, måtte
vi bruke hele redegjørelsen på det. Det kan jeg
ikke love representanten Nybakk. Nå har representantene
også fått strategien i sine hyller, og det burde
være tatt hånd om.

Til spørsmålet om hva man
forventer for neste år: Det ligger både i det
jeg har sagt i foredrag og også i selve strategien, at
parallellfinansieringsordingen skal ligge på om lag 200
mill. kr i årene fremover. Sammenlignet med det som har
vært tilfellet på 1990-tallet, ligger den altså på et
vesentlig høyere nivå enn det den har gjort tidligere år,
med unntak av 1998, slik at vi signaliserer et høyt nivå.
Slik jeg har tolket representanten Blankenborg, betyr det at de
samlede næringslivsordningene bør være
på et nivå som er om lag slik det var i det budsjettforslaget som
Regjeringen opprinnelig la fram. Samlet sett, med parallellfinansiering
og blandede kreditter, vil jeg anta – uten at jeg skal
forskuttere budsjettet for år 2000 – at det ikke
ligger noen ny dramatikk her.

