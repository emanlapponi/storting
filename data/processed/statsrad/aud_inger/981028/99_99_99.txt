 Justisdepartementet etablerte i 1994 prosjektet «Lokalområdepolitiordningen» som
et prøveprosjekt for å utvikle en form for nærpoliti. Denne
form for nærpolitimodell har blitt utprøvd i Oslo, Kristiansand,
Stavanger, Bergen og Trondheim. Prosjektet kom i gang med lokale
delprosjekter de fleste steder i 1995. I Bergen kom prosjektet først
i gang i 1996, av ulike grunner. I hvert politidistrikt ble delprosjektene
organisert på litt forskjellige måter, men med
felles utgangspunkt og idégrunnlag. 

Målet med prosjektet med lokalområdepoliti
var å utvikle politiets arbeidsmetoder for å kunne øke
tryggheten hos folk i det aktuelle området, bedre servicen
overfor befolkningen og redusere kriminaliteten der. Prosjektet
skulle basere seg på å øke politiets
synlige nærvær ved uniformert, oppsøkende
tjeneste i området, slik at en kunne utnytte lokal kunnskap
for å bedre polititjenesten, gi støtte ved etterforskning
av lovbrudd og forebygge kriminalitet. 

Bestemte, geografisk avgrensede områder
med 3 000–5 000 innbyggere i politidistriktets
byområde ble tatt ut til prosjektet, der en ved inndeling
og utpeking av områdene la vekt på kriminalitetstilstand,
særlig vanskelige steder, trafikk m.m.

I hvert område fikk en polititjenestemann
ansvaret for polititjenesten der. Tjenestemannen kunne ta egne initiativ,
arbeide selvstendig, utvikle og vedlikeholde kontakt med personer
eller grupper som var relevante for politiet, og overvåke
området. 

Prosjektet bygger på den tanken at
polititjenesten skal være oppsøkende, problemorientert
og serviceorientert. Hver enkelt innbygger i området skulle
vite at vedkommende tjenestemann/-kvinne var deres egen. 

For at prosjektet kunne komme i gang, ble politidistriktene
tildelt nye stillinger til det. I starten ble det avsatt øremerkede
ressurser. Prosjektet ble ledet av departementet og fulgt opp med årlige
samlinger for medarbeiderne i delprosjektene og ledelsen ved politidistriktene. Siste
samling var i 1997. Som prosjekt skulle det etter forutsetningene
avsluttes ved utgangen av 1997 og deretter evalueres. 

Hvert enkelt politidistrikt skulle sende en
evalueringsrapport om erfaringer og resultater fra prosjektet. Departementet
er nå i ferd med å utarbeide en samlet vurderingsrapport.
Fordi Bergen kom noe sent i gang med prosjektet, har det politidistriktet
ikke sendt inn sluttrapport ennå, slik at den samlede vurderingsrapporten
er noe forsinket. Rapporten vil bli ferdigstilt i løpet
av året og behandlet i departementet på vanlig
måte i forbindelse med det arbeidet som stadig blir gjort
med sikte på å utvikle politiets forebyggende
arbeidsmåter. 

Imidlertid er det ingenting i veien for at
de involverte politidistriktene kan fortsette med ordningen med
lokalområdepoliti eller andre former for nærpoliti.
Det er politimesterens ansvar å organisere politiet på beste
måte for å kunne bekjempe kriminaliteten og skape
trygghet for publikum. Dette er fremført fra departementets
side overfor de deltakende politidistriktene. Dersom politimesteren
i Bergen finner at erfaringene fra Damsgård og Landås
nærpoliti hittil er gode, er det ikke noe i veien for at ordningen
opprettholdes, eventuelt at den utvides. Dette kan også politimesteren
finne støtte for i St. prp. nr. 1 for 1997-98, der utvikling
av nærpoliti med synlige og tilgjengelige tjenestemenn
er særskilt fremhevet. 

