   Arbeidsmarkedstiltaket Arbeid med bistand
startet som et forsøksprosjekt i perioden 1992-95, og Arbeidsforskningsinstituttet
ble engasjert til å evaluere dette prosjektet.  På bakgrunn
av de gode erfaringene som forsøket gav, ble Arbeid med
bistand innført i 1996 som et ordinært arbeidsmarkedstiltak.

Arbeid med bistand retter seg mot personer
med så omfattende yrkeshemninger at de har behov for særlig oppfølging
og bistand.  

Tiltaksplassene i Arbeid med bistand er integrert
i det ordinære arbeidslivet.  Målet er at deltakerne
skal kunne beholde arbeidet også etter at tiltaksperioden
på inntil tre år er avsluttet.

Mange av deltakerne har uføretrygd
når de kommer inn på tiltaket.  Målet
er imidlertid at deltakelse i tiltaket over tid skal kunne bidra
til å redusere trygdeytelsene, ved at den enkelte etter
hvert får lønn fra arbeidsgiver eller en kombinasjon
av lønn og trygd.

Som spørreren sikkert er kjent med,
er det til enhver tid vel 50 000 registrerte yrkeshemmede
arbeidssøkere i arbeidsmarkedsetaten.  Disse har ulike
problemer og ulik fungeringsevne.  Vi trenger derfor et bredt spekter
av tiltak, og Arbeid med bistand er et av flere tilbud til de svakest
fungerende yrkeshemmede. Andre tilbud til denne gruppen kan være
Arbeidsforberedende trening eller tilbud om ASVO-plass.

Jeg deler helt og fullt spørrerens
oppfatning av Arbeid med bistand som et tjenlig tilbud til de svakest
fungerende yrkeshemmede. Jeg har derfor fortsatt å bygge
ut kapasiteten i tiltaket.

I 1997 var det om lag 850 tiltaksplasser i
gjennomsnitt i dette tiltaket. Budsjettet for 1998 gav rom for vel
900 plasser, mens det i gjennomføringen faktisk ble om
lag 1045 tiltaksplasser. Antallet tiltaksplasser kan ligge noe høyere
enn budsjettert fordi Arbeidsdirektoratet har adgang til en viss
omdisponering mellom tiltakene.

I Regjeringens budsjettframlegg for 1999 foreslo
vi en ytterligere utbygging av tiltaket Arbeid med bistand til om
lag 1 300 plasser i gjennomsnitt i året. Også i
1999 kan endelig antall plasser bli noe høyere enn budsjettert. 

Beslutninger om videre utbygging av Arbeid
med bistand vil bli tatt i tilknytning til de årlige budsjettene.

  Når det gjelder området tiltak
for yrkeshemmede, er det faktisk det samme antall og det samme nivå som
i fjor. For den gruppen som tar i bruk Arbeid med bistand, er det
viktig å finne ut om det kanskje også er andre
tiltak som arbeidsmarkedsetaten har tilgjengelig, som kan være
like egnet – eller i hvert fall i en avklaringsperiode
være med på å vise hvilken arbeidsevne
vedkommende har.

Jeg merket meg at da Stortinget behandlet budsjettet for
1999, bad det departementet om nettopp å se på forholdet
mellom de forskjellige tiltakene for yrkeshemmede, om vi kan ha
større fleksibilitet mellom tiltakene for at disse personene
skal ha en sjanse til å komme ut i arbeid og vise hvilken
arbeidsevne de har. Det er mulig at det  kan finnes løsninger
innenfor den totale tiltakspakke, og at vi ikke bare fokuserer på dette
ene tiltaket.

  Jeg er enig i at tiltaket Arbeid med bistand
er et godt tiltak, det sa jeg også i mitt første
svar. For denne gruppe personer som vi her snakker om, kan det også være
viktig å se dette og andre tiltak i en sammenheng, nettopp
for å unngå det som representanten peker på,
nemlig flere på uføretrygd – i hvert
fall er det viktig å skape fleksibilitet mellom å kunne
yte arbeid og å få trygd. 

Når det gjelder opptrappingsplanen,
som representanten hadde en karakteristikk av her, må det
være forståelse for at jeg ikke nå kan
si hva jeg ønsker å gjøre i neste budsjettår – annet
enn å be representanten legge merke til at jeg sier at
Arbeid med bistand er et godt tiltak. 





                

 Som representanten Vaksdal påpeker,
har de beste tilbudene fra Konkurransetilsynets prisundersøkelser
på strøm blitt publisert på NRKs Tekst-TV-sider.
Nå er det imidlertid ikke riktig å si at dette
er basert på et samarbeid mellom Konkurransetilsynet
og Nord Pool, siden det er Nord Pool som på eget initiativ
har lagt ut denne informasjonen på Tekst-TV. Det er således
Nord Pool som nå har valgt ikke å videreføre
opplysningstjenesten på NRKs Tekst-TV.

Dette berører imidlertid ikke Konkurransetilsynets prisundersøkelser
 på strøm, som videreføres som tidligere.
Tilsynet har over noen år utarbeidet en prisrangering over
tilbudene fra landets strømleverandører. Bakgrunnen
for etableringen av denne ordningen var at man i forbindelse med
dereguleringen av kraftomsetningen ønsket å skape
prisbevisste og aktive forbrukere. Som de fleste nå vet,
er det i dag mulig å skifte strømleverandør
på ukentlig basis uten kostnader.

For å kunne sikre virksom konkurranse
mellom e-verkene også ved leveranser til mindre sluttbrukere,
som f.eks. husholdningskunder, er det en forutsetning at det foreligger
tilstrekkelig og sammenlignbar prisinformasjon, slik at forbrukerne
kan foreta aktive valg med hensyn til leverandør av elektrisitet.
Det er i denne sammenheng gledelig å observere at det er
stadig flere som faktisk benytter seg av muligheten til å bytte
leverandør. Ved utgangen av oktober 1998 hadde så mange
som 140 000 strømkunder byttet leverandør.
Dette indikerer at konkurransen om leveranser til husholdningene
er økende.

I tilknytning til innføring av en
meldepliktsordning for kraftpriser fra januar 1998 videreutviklet
Konkurransetilsynet sine prisundersøkelser ytterligere,
slik at tilsynets rangering av strømleverandører
nå oppdateres på ukentlig basis. Denne informasjonen
publiseres på tilsynets egne internettsider, gjennom jevnlige
pressemeldinger samt via e-post og ordinær post til interesserte.
Resultatene fra tilsynets prisundersøkelser refereres og
omtales i tillegg hyppig både i landets aviser og i TV.
Konkurransetilsynet har gode erfaringer med dagens formidlingsformer.
Etter min oppfatning er således tilsynets prisrangering
lett tilgjengelig for folk flest. Det er jo naturligvis også et
mål at flest mulig skal få ta del i den informasjonen
som tilsynets prisundersøkelser frembringer. I den forbindelse
kan det for øvrig nevnes at Konkurransetilsynet nettopp
har gitt ut en informasjonsbrosjyre som beskriver hvordan husholdningsmarkedet
fungerer, og hvordan man kan bytte leverandør.

Avslutningsvis vil jeg oppsummere med å si
at Konkurransetilsynets prisundersøkelser er et godt hjelpemiddel
til å holde seg orientert om prisutviklingen i kraftmarkedet.
Det er videre min oppfatning at dagens publisering via Internett,
i kombinasjon med den brede omtale tilsynets prisundersøkelser
generelt får i media, i tilstrekkelig grad ivaretar behovet
for informasjon til forbrukerne. Dette reflekteres også i
den gledelige utviklingen i kraftmarkedet, der et økende
antall forbrukere bytter strømleverandør samtidig
som konkurransen strømleverandørene imellom synes å øke
betraktelig.

  Også for Konkurransetilsynet er omfanget
av publisering et spørsmål om anvendelse av ressurser.
Publisering via egne hjemmesider på Internett er en kostnadseffektiv
og hensiktsmessig måte å informere om prisundersøkelsene
på. Ytterligere publiseringer gjennom NRKs Tekst-TV-sider,
og eventuelt også andre TV-kanalers Tekst-TV-sider, vil
binde ressurser som tilsynet da kunne brukt til f.eks. prisundersøkelser og
prisinformasjon på andre områder. Jeg har derfor
tiltro til at Konkurransetilsynet vurderer dette løpende – og nå vurderer
de det altså slik at det ikke skal brukes penger på Tekst-TV.
Internett er jo ellers en tjeneste som øker i omfang i
et veldig raskt tempo.





                

