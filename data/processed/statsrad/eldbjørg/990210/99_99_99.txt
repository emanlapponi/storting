  Innledningsvis vil jeg bemerke at det selvsagt
ikke er akseptabelt å måtte vente i telefonen
1 time eller mer for å komme fram til Statens Pensjonskasse.
En slik ventetid hører også med til unntakene.
Slik jeg ser det, er det viktigste i denne saken hvordan Pensjonskassen
kan bli bedre tilgjengelig på telefonen. Det er bedre å redusere
ventetiden for dem som ringer inn, enn å dekke innringernes
kostnader forbundet med fortsatt lange ventetider.

Årsaken til at det er blitt vanskeligere å komme
fram til Statens Pensjonskasse på telefonen, er en generelt økende
pågang av henvendelser til Pensjonskassen, og at den ikke
har kunnet sette inn tilstrekkelige ressurser til å takle
denne pågangen. I tillegg kommer det forhold at Pensjonskassen
de siste tre-fire månedene har opplevd en tidobling av
antall telefonhenvendelser angående boliglån.

Denne enorme økningen i telefonhenvendelser
har ført til dårlig telefontilgjengelighet på Statens
Pensjonskasses sentralbord samt på kundesenteret.
Pensjonskassen er imidlertid svært klar over tilgjengelighetsproblemet,
og har satt i verk bl.a. disse tiltakene:

				Statens Pensjonskasse vurderer å øke
telefonmottaket for å besvare forespørsler om
boliglån ytterligere.

				Pensjonskassen styrket for et halv år siden
bemanningen  på kundesenteret fra 10 til 16 personer. Disse
har bygd opp kompetanse på et komplisert fagfelt, som pensjon
er. Jeg regner derfor med at disse personene vil kunne bidra til
en bedre og mer effektiv rådgivningstjeneste.

				Pensjonskassen har satt i gang mange nye rutiner og systemer
på pensjonsområdet som skal føre til
raskere saksbehandling og bedre informasjon til den enkelte i pensjoneringsprosessen.
Dette vil kunne føre til noen færre henvendelser
til Pensjonskassen, bl.a. når det gjelder spørsmål
om hvor langt en sak er kommet.

				Pensjonskassen har kjøpt inn et telefonstyringssystem der
alle telefonhenvendelser «logges», slik at man
hele tiden kan følge telefontilgjengelighet og svartider.

Avslutningsvis ønsker jeg å nevne
at Statens Pensjonskasse – som alle andre med begrensede
ressurser – er nødt til å foreta en løpende
avveining når det gjelder hvilke ressurser som blir satt
inn til å besvare telefoner, i forhold til andre oppgaver,
som saksbehandling og utbetaling av pensjoner, brevbesvarelser mv.
Jeg vil derfor avvente virkningen av de tiltakene Pensjonskassen
har satt i gang for å bedre tilgjengeligheten på telefonen,
før jeg tar stilling til hva som eventuelt bør
gjøres videre i saken.

Jeg ser videre behov for å vurdere
styring og organisering av Statens Pensjonskasse sett i sammenheng
med de store utfordringene Pensjonskassen står overfor.
Jeg vil i første omgang se nærmere på alternative
modeller for finansiering av Pensjonskassens driftsbudsjett, slik
at den bedre blir i stand til å håndtere den store økningen
i saksmengde som  etaten opplever.

  Når det gjelder miljøet ved
kundesenteret, har jeg ikke noe direkte svar å gi representanten
her. Men når kundesenterets bemanning er økt fra
10 til 16 personer, og med den kompetanseoppbygging som disse telefonsvarerne
har behov for for å kunne gi skikkelige svar, vil jeg tro
at også belastningen vil bli mindre, og at det totale miljøet
i kundesenteret vil bli bedre.

Ellers er Pensjonskassens problem at de får
beskåret sitt driftsbudsjett ved behandlingen av de årlige
budsjettene, samtidig som kravet til effektivitet, omorganisering og
raske svar skjerpes og økes. Av den grunn nevnte jeg også i
mitt svar at jeg ønsker å se på måten
driftsbudsjettet til Statens Pensjonskasse blir finansiert på,
og hvilken form det har, slik at det blir bedre forhold mellom de oppgaver
de har, og de ressurser de får stilt til disposisjon.





                

  Regjeringen legger stor vekt på at
saksbehandlingen i offentlig forvaltning skjer raskt og effektivt.
Borgernes rettigheter skal imidlertid også ivaretas gjennom
den plikten et forvaltningsorgan har til å påse
at en sak er så godt opplyst som mulig før vedtak
fattes.

Den aktuelle saken oppstod i forbindelse med
taksering av skade på huset etter flommen våren
1995, der ekteparet Rødås reiste tvil
om grunnforholdene var trygge. Ekteparet bad derfor kommunen vurdere
grunnforholdene i henhold til plan- og bygningslovens bestemmelser.

Kommunen engasjerte to tekniske firmaer til å utføre grunnundersøkelser
og setningsmålinger. Dersom kommunen hadde funnet ut at
grunnen ikke var sikker, ville kommunen nedlagt forbud mot utbedring
av det skadde huset, slik det i etterkant av flommen har blitt gjort
med andre bygninger i kommunen.

På bakgrunn av resultatet fra målingene
fant imidlertid kommunen at det ikke kunne reises tvil om sikkerheten.
Dette vedtaket ble opprettholdt av kommunens faste utvalg for plansaker,
som behandlet anken fra ekteparet Rødås i etterkant
av det opprinnelige vedtaket.

For halvannet år siden, i september
1997, fikk fylkesmannen saken til behandling. Saken ble gitt prioritet
fra fylkesmannens side. I februar 1998 framkom det imidlertid nye
opplysninger i saken som gjorde det nødvendig for fylkesmannen å innhente
vurderinger fra kommunen. Det har også vært nødvendig å gå ekstrarunder
overfor et av de tekniske firmaene for å fastslå om
det tekniske grunnlaget for kommunens vurderinger har vært
godt nok. Det har også vært kontakt mellom fylkesmannen
og ekteparets advokater underveis.

Jeg vil understreke at dette har vært
en komplisert sak der opplysninger har kommet til underveis, samtidig
som fylkesmannen har vært nødt til å innhente
faglig bistand i saksforberedelsene. På bakgrunn av de
opplysningene jeg sitter inne med, vil jeg derfor ikke karakterisere
fylkesmannens tidsbruk i den aktuelle saken som urimelig.

Av hensyn til ekteparet Rødås
er jeg imidlertid opptatt av at det så raskt som mulig
blir fattet vedtak i saken. Jeg er derfor glad for å kunne
meddele at fylkesmannen i neste uke vil fatte et slikt vedtak.

  Når det gjelder balansen mellom det å være
rask og effektiv og det å ha en tilstrekkelig saksbehandling
for å kunne ta et riktig standpunkt, er det selvfølgelig
en avveining i hvert tilfelle.

Det å hoppe på et forslag
nå som begrenser saksbehandlingstiden til ett år,
for så å la saken gå til den saksøktes
fordel, synes jeg er for lettvint. Men i forbindelse med effektivisering
av moderne forvaltning og ny forvaltning, ser vi også på saksbehandlingstiden
i det offentlige. Jeg må derfor få lov til å komme
tilbake til eventuelt å svare bekreftende eller avkreftende
på representantens spørsmål.





                

