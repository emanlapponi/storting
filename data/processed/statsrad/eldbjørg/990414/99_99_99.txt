  I St.prp. nr. 8 for 1997-98, omgrupperingsproposisjonen,

som ble behandlet i Stortinget i desember 1997, redegjorde Forsvarsdepartementet

for en ny ordning for Forsvarets anskaffelser av teko- og skomateriell.

Her fremgår det bl.a. at anskaffelser skjer i henhold til

EØS-avtalens regelverk for offentlige innkjøp. Dette innebærer

at Forsvarsdepartementet legger opp til at anskaffelsene i størst

mulig grad skal skje i åpen internasjonal konkurranse.

For produkter som er uunnværlige for forsvarsformål

i henhold til EØS-avtalens artikkel 123, kan det gjøres

unntak dersom dette ikke påvirker markedet for produkter

som ikke er direkte bestemt for militære formål.

Det regelverk Forsvaret forholder seg til,

tilsier at det tilbud som er mest fordelaktig for staten, skal velges. Dette

vil også ved fremtidige anskaffelser til Forsvaret være

hovedregelen. Økende krav til effektiv ressursutnyttelse tilsier

at Forsvaret velger den eller de leverandører som til lavest

kostnad oppfyller de krav som stilles til materiellet. Jeg kan derfor

ikke iverksette tiltak for å sikre at norske

bedrifter særskilt tildeles kontrakter utover det som regelverket åpner

for. Imidlertid vil jeg legge forholdene til rette for at norske

leverandører, når de er konkurransedyktige, skal

få levere til Forsvaret. Dette gjelder også tekoprodukter.

Hva gjelder produksjon i Østen, er det ikke

slik at Forsvaret i dag anskaffer uniformer som er produsert i dette

området, men jeg vil ikke utelukke at dette kan bli aktuelt

dersom pris og kvalitet tilsier at det vil være mest fordelaktig. 

  Jeg har vanskeligheter med å forholde

meg til et regelverk utenom det som har blitt vedtatt i Stortinget,

uten at det er veldig gode grunner for å gjøre

avvik. Og de avvikene som er gjort, og som det var framlegg om i

St.prp. nr. 8 for 1997-98, gjelder fem produkter for norsk industri.

Det gjelder feltbukse, jakke, støvler, splintbeskyttende

vester og stridsvester, også stoffet i stridsvestene. Dette

er blitt akseptert også av andre, men det var en diskusjon

om hvorvidt det i det hele tatt var mulig å unnta noe av

tekoindustriens produkter fra fri utlysning, etter EØS-regelverkets

artikkel 123.

Så det gjøres unntak i dag,

men jeg har ellers til hensikt å forholde meg til regelverket

som Stortinget har vedtatt. Jeg registrerer at representanten Bastesen

ikke syns det er tilstrekkelig, men det er altså min praksis

fremover. 





                

