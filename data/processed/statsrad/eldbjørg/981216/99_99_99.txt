Endringene i reglene for overgangsstønad i folketrygden fra 1. januar 1998 innebærer økt satsing på utdanning for å kvalifisere enslige forsørgere for arbeid og selvforsørging. Økt overgangsstønad og stønad til barnetilsyn vil kunne bedre økonomien under utdanning.




Enslige forsørgere er en sammensatt gruppe. Mange er i arbeid eller i utdanning. Noen mottar overgangsstønad i en kort periode, mens andre mottar overgangsstønad over lengre tid.




Det er en stor utfordring å kvalifisere enslige forsørgere og øke tilknytningen til arbeidslivet. Tilknytning til arbeidslivet vil øke enslige forsørgeres muligheter for sosial kontakt og deltakelse i samfunnslivet, gi mindre avhengighet av offentlige stønadsordninger samt øke deres selvstendighet.




Arbeidsledige enslige forsørgere kan benytte seg av arbeidsmarkedsetatens ulike tjenester på lik linje med alle andre arbeidsledige. Blant annet kan de få tilbud om arbeid som lar seg kombinere med barneomsorg. I tillegg kan de delta på arbeidsmarkedstiltak. I mange fylker er det dessuten opprettet et formalisert samarbeid mellom arbeidsmarkedsetaten, trygdeetaten og fylkesmannen for å lette situasjonen for enslige forsørgere.




Omfanget av arbeidsmarkedstiltakene rettet mot denne gruppen må imidlertid ses i lys av utviklingen på arbeidsmarkedet og det samlede tiltaksnivået.




 Jeg mente at jeg gjennom mitt svar hadde svart på spørsmålet, for spørsmålet var jo om det skulle tas spesielle hensyn til enslige forsørgere. Jeg svarte at de ville bli vurdert på lik linje med andre arbeidssøkere eller arbeidsledige. Dette er fornuftig, ut fra den smidighet som bør ligge i tiltaksnivået for å kunne oppfylle de ønsker vi har for flere utsatte grupper. Dess mer vi binder dette til en utsatt gruppe, dess vanskeligere er det å gi tilbud også til andre.




Når det gjelder enslige forsørgere, er det helt klart at det skal foregå et samarbeid mellom etatene for trygd, skole og arbeid for å finne de riktige tiltak for hver enkelt forsørger. Det er ikke gitt noen andre retningslinjer fra Arbeidsdirektoratet nå enn for tidligere faser.





                

Jeg er enig med representanten Øye i at arbeidsmarkedet fortsatt er stramt. Samtidig er langtidsledigheten redusert, og mange av de ledige kommer raskt i arbeid. 




I tråd med regjeringens politikk, som Stortinget ikke har hatt merknader til, skal arbeidsmarkedstiltakene i første rekke bidra til at arbeidssøkere kommer raskt i arbeid. Arbeidsmarkedskursene er av de mest aktuelle arbeidsmarkedstiltakene. Disse skal være korte og yrkesrettede. Innenfor de rammer som arbeidsmarkedsetaten har, tar etaten derfor sikte på å gi modulstrukturerte kurs rettet inn mot ledige jobber. Der hvor det er hensiktsmessig, vil kursene også kunne bidra til å bygge opp delkompetanse.




Det er dels mangel på samsvar mellom kvalifikasjoner som kreves i ledige stillinger, og kvalifikasjoner blant arbeidsledige. En del som ikke har fullført fagopplæring, kan trenge mer omfattende bistand enn det som tilbys innenfor arbeidsmarkedspolitikken. Dette må søkes innenfor det ordinære utdanningssystemet. Den nye kompetansereformen tar sikte på å gi voksne lettere adgang til opplæring på videregående nivå.




Med dagens stramme arbeidsmarked er det også viktig at arbeidsgiverne vurderer nøye om kravene til formell kompetanse til de ulike ledige stillingene er nødvendige. I mange tilfeller vil lang erfaring kunne veie opp for mangel på formell fagopplæring.




En del av de ledige jobbene krever lang utdanning på høyere nivå, som ikke kan tilbys innenfor arbeidsmarkedspolitikken. For å motvirke flaskehalser innenfor enkelte særlig viktige områder driver arbeidsmarkedsetaten derfor også aktiv rekruttering fra utlandet.




 Jeg opplevde at stortingsrepresentant Øye nå på en måte forandret spørsmålet. Jeg var faktisk glad for å få et spørsmål som gikk på det som er den største utfordring, slik jeg ser det – ikke svingninger i tiltaksnivået eller arbeidsledighet gjennom sesonger, men hva vi faktisk gjør med gapet mellom den kompetanse som de ledige har, og den kompetanse som arbeidsmarkedet etterspør. Det synes jeg er en så viktig problemstilling at jeg tillater meg å dvele litt ved den. For under disse svingningene i sesongmessige variasjoner i ledigheten ligger det et underdekket behov for arbeidskraft i dette landet. Hvis vi ikke klarer å komme fram til en kompetanseforflytting og en kompetanseheving av de menneskene som er i ledighet, i tillegg til at vi må mobilisere mer arbeidskraft, har vi faktisk et ganske stort problem. Derfor tillot jeg meg å svare mer på det spørsmålet enn på oppfølgingsspørsmålet, for det føler jeg er besvart ganske mange ganger i denne salen i dag.




Som spørreren sikkert er kjent med, gir arbeidsmarkedsmyndighetene støtte til etablering og drift av såkalte arbeidssamvirketiltak, ASVO-tiltak.




ASVO-tiltak har som formål å skape varige arbeidsplasser. Sysselsettingen skal bidra til å kvalifisere og utvikle ressurser hos personer med omfattende yrkeshemminger.




Det er Arbeidsdirektoratet som etter fylkesarbeidskontorenes anbefalinger fatter beslutningen om hvor de nye ASVO-plassene skal etableres.




Jeg har fått opplyst fra Arbeidsdirektoratet at søknaden fra Meldal kommune om ASVO-plasser ligger an til å bli innvilget. Antallet plasser må imidlertid vurderes i sammenheng med andre søknader innenfor den budsjettramme som er fastsatt.




 Jeg deler representanten Øyes erfaring med ASVO-bedrifter som utmerkede tiltak. 




Det finnes både kommunalt igangsatte ASVO-bedrifter og ASVO-bedrifter som allerede er i drift med statlige tilskudd. Ved budsjettbehandlingen i dette hus er bevilgningen økt med 10. mill. kr. Det vil gi både økte satser pr. plass for dem som allerede er i drift eller kommer til å bli i drift, og det kommer til å øke antall plasser. Dette er arbeidsplasser for yrkesvalghemmede som er varig vernet. Jeg tror det i tillegg er svært viktig å peke på tiltaksplasser for yrkesvalghemmede som også har en annen karakter, der man har større mulighet for fleksibilitet mellom de forskjellige tiltak. Og det er en linje som Regjeringens politikk vil føre videre gjennom de tildelingsbrev som Arbeidsmarkedsetaten får fra oss.





                

