 Det er Regjeringens mål at en både
kan styrke arbeidet for å utvikle nye fornybare energikilder,
samtidig som en også er nødt til å gjøre
et arbeid for å redusere forbruket av elektrisitet i Norge. Det
er et arbeid som allerede er i gang. I løpet av den tiden
som Regjeringen har sittet, har bevilgningene over statsbudsjettet
blitt økt til 248 mill. kr når
det gjelder satsing på disse områdene. Det er
en økning på 75 mill. kr bare
i løpet av ett og et halvt år. Det er i tillegg
gitt lettelser i rammevilkårene for nye fornybare energikilder.
Det er gjort bl.a. gjennom et fritak for investeringsavgift på 7 pst.
for vindkraft, bioenergi, varmepumper, solenergi, mini- og mikrokraftverk
og fjernvarmesystemer. For vindkraft er det også gitt en
produksjonsstøtte som tilsvarer en halv elavgift. Alle
disse tiltakene kan bidra til å bedre energi- og kraftbalansen.
Nye fornybare energikilder kan få styrket sin konkurranseevne,
samtidig som tiltakene også kan bidra til å begrense
veksten i elektrisitetsforbruket.

Regjeringen vil for øvrig i løpet
av våren legge fram en stortingsmelding om energipolitikken.
I den stortingsmeldingen vil jeg komme tilbake med en helhetlig
vurdering av de mulighetene vi har for å styrke kraftbalansen.

 La meg først få understreke
når det gjelder det representanten Hegna nevner om det
som har skjedd tidligere i vinter, at det er en naturlig del av
det systemansvar som Statnett har, dvs. det ansvaret de har for å sikre
tilstrekkelig forsyning av elektrisitet til enhver tid.  Det betyr
at på ekstremt kalde dager, som vi har hatt et par av i
vinter, har Statnett et ansvar for å ta ut de reservene
som en kan ta ut i markedet, for å sikre at alle får
den strømmen de skal ha.

Når det gjelder energipolitikken og
tilgangen på produksjonssiden for øvrig, har vi
i Norge levd i en nokså begunstiget situasjon i den forstand
at vi har hatt et system med så mye vannkraft at det har
vært overdimensjonert. Vi har ikke til enhver tid hatt
behov for å diskutere de knapphetsdagene en kan ha i løpet
av en kald vinter.  Nå må vi forberede oss på en økt
grad av diskusjon omkring forsyningssikkerhet. Det syns jeg er viktig.
Det gjelder for oss å få dekket opp de dagene
og periodene i året da det er viktigst.  Men jeg tror at
vi skal gjøre det gjennom en fornuftig debatt om forsyningssikkerhet
og ikke i en debatt om hvilken energipolitisk kurs en bør ha.





                

  EUs direktiv for felles regler for det indre
elektrisitetsmarkedet ble vedtatt av EU i desember 1996. Siden direktivet
er relatert til det indre markedet, er det også EØS-relevant.
Det forventes en EØS-komitebeslutning om direktivet våren
1999. Direktivet stiller krav til det enkelte land om en gradvis åpning av
markedet over en seksårsperiode fram til 2003. Fra norsk
side har direktivet blitt grundig vurdert opp mot de rammene som
vi har etablert for elektrisitetsmarkedet i Norge. Det gjelder også for
den måten myndighetene har tilrettelagt utenlandshandelen
på, bl.a. gjennom de kraftutvekslingsavtaler for sjøkabler
som er fremforhandlet mellom kommersielle aktører.

Fra norsk side er det i våre samtaler
med EU-kommisjonen om eldirektivet lagt vekt på at kraftutvekslingsavtalene
er basert på langsiktige avtaler som tilrettelegger for
handel, samtidig som det tas allmenne hensyn til miljø og
energiforsyningssikkerhet. Det har fremkommet gjennom våre
kontakter med EU-kommisjonen at de deler vårt syn på at
eldirektivet ikke påvirker gyldigheten av eksisterende
og inngåtte avtaler. Kraftutvekslingsavtalene vurderes
derfor som robuste i forhold til EUs eldirektiv, og direktivet
bør ikke være til hinder for realisering av avtalene.
For partene på norsk side er det en forutsetning at avtalene
er i samsvar med eldirektivet siden kablene påfører
selskapene betydelige forpliktelser ved de omfattende investeringene
som skal gjøres.

Vi har tidligere overfor Stortinget gjennom
den informasjon som har vært oversendt, også bemerket
at det norske og det norsk-svenske kraftmarked er kommet lenger
i retning av markedsåpning enn det som er minstekravet
i EUs direktiv. Fra norsk side anses det derfor ikke å være
behov for tilpassing av det norske systemet ved en innlemmelse av
direktivet i EØS-avtalen. 

Når det gjelder spørsmål
som vedrører den framtidige kraftbalansen i en situasjon
med ekstreme værforhold, enten det er kulde eller lite
nedbør osv., vil jeg vise til det arbeid som nå pågår
med en stortingsmelding om energipolitikken. Stortingsmeldingen
er en naturlig oppfølging av hovedtemaene for energiutvalget,
som avleverte sin rapport om den fremtidige kraftbalansen i fjor
sommer. Jeg vil komme tilbake med en helhetlig vurdering både av
forsyningssikkerhetsspørsmålet og de muligheter
vi har for å styrke kraftbalansen, i stortingsmeldingen
om energipolitikken.

  Så langt som det er mulig, har en
fra norsk side prøvd å få avklart det
spørsmålet i samtaler med EU og EU-kommisjonen.
Vi mener at det er grunn til å vurdere kraftutvekslingsavtalene
som robuste i forhold til det direktiv som nå foreligger,
og at direktivet ikke bør være til noe hinder
for realisering av de langsiktige avtalene. 

For øvrig har vi over mange år
hatt en kraftutveksling mellom Norge og Danmark, og vi har i dag
et nordisk marked for utveksling av kraft. Det har gått
litt begge veier. Tidligere har det vært eksport av kraft
fra Norge, og de tre siste årene har det vært
import av kraft til Norge. Jeg tror at situasjonen i Norge
de tre siste årene aktualiserer spørsmålet
om en forsyningssikkerhet. Jeg tror ikke man i årene framover
kan basere seg på å ha en forsyningssikkerhet
gjennom en overkapasitet i det norske systemet, men at man må ha
en ordning, som kan sikre tørrår eller perioder
med ekstreme kuldeperioder. 





                

