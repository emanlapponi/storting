  Forbruket av strøm har økt jevnt
de siste årene. Samtidig har et markedsbasert kraftsystem
ført til færre investeringer og også økt
balanse mellom forbruk og produksjon. Vi har med andre ord fått en
strammere kraftbalanse. På effektsiden har utviklingen
vært tilsvarende. En slik situasjon innebærer
at vi må vektlegge forsyningssikkerheten i kraftsystemet
vårt mer i årene framover enn det vi har gjort
tidligere.

Et godt dimensjonert overføringsnett
og et velfungerende kraftmarked er en forutsetning for å mestre
sikkerheten i elforsyningen. Generelt mener jeg at kraftprisene har
en funksjon når det gjelder å sikre at det til
enhver tid er balanse mellom produksjon og forbruk av strøm.
Et eksempel som er relevant i den sammenheng, er at det kan oppstå prisforskjeller
mellom dag og natt når effektkapasiteten er begrenset,
noe som kan stimulere produsenter og forbrukere til å endre
sin atferd. Også utenlandshandel med kraft kan bidra til å sikre
effekt når prisforholdene tilsier det.

Statnett SF har ansvaret for å vurdere
og sette i verk de tiltak som anses nødvendig for å utøve
systemansvaret. Statnett SF vurderer nå i samarbeid med
NVE forhold knyttet til effektbalansen, og de har også drøftet
slike spørsmål med Svenska Kraftnät,
som har tilsvarende ansvarsområde i det svenske kraftnettet.

Jeg er opptatt av å opprettholde leveringssikkerheten både
på kort og lang sikt, og departementet vil følge
opp arbeidet med effektbalansen framover. Problemstillingen må også ses
i lys av den generelle energipolitikken. I den sammenheng vil jeg
vise til at departementet nå forbereder en energimelding
som skal legges fram for Stortinget om kort tid, hvor også forholdet
til effektbalansen og forsyningssikkerheten i sin alminnelighet
vil bli berørt.

  Det er riktig at produsenter som har hatt
elektrokjeler i drift, ved flere anledninger i vinter har fått
beskjed om å være i beredskap for å skifte over
til olje. Det er et av de tiltak som Statnett har ansvaret for når
det gjelder å sikre kapasiteten i markedet. Det betyr at
Statnett følger opp sitt systemansvar på dette området.
Det syns jeg er viktig. 

Det er riktig at kraftprisen fastsettes gjennom
et nordisk marked, men i tilfeller der det er overføringsnettet som
begrenser kapasiteten, vil kraftprisen i større grad bli
bestemt innenlands. Det betyr at kraftprisen i et slikt tilfelle
vil kunne være annerledes i Norge enn i land omkring oss. 

Jeg tror flere tiltak må til dersom
man skal sikre forsyningssikkerhet. Det å påvirke
forbruket er én viktig del, det å ha muligheten
til å kople ut kapasitet er en annen. Det kan også være
andre tiltak som vil bli vurdert fra departementets side, men det
vil vi komme tilbake til i forbindelse med energimeldingen. 

  Jeg åpner ikke for noen ting. Jeg
bare slår fast at i et tilfelle der det er nettet og overføringskapasiteten
som begrenser, skjer prisdannelsen på en slik måte
at kraftprisen bestemmes innenlands mer enn i et nordisk marked.
Da kan kraftprisen i Norge komme til å bli høyere
enn i land omkring oss. Jeg bare slår fast det som et faktum,
rett og slett som en konsekvens av måten prisdannelsen
da vil foregå på.

Når det gjelder ulike tiltak, er det
for tidlig for meg å komme inn på hvilke som kan
være aktuelle, men departementet har under vurdering flere
mulige tiltak som kan bidra til å sikre forsyningssikkerheten.
Det er tiltak som berører industrien, men også andre
områder av samfunnet. Det som er viktig for Regjeringen,
er at vi ikke må dimensjonere vår produksjon etter
de få vinterdagene vi har et veldig høyt forbruk.
Da vil vi få et overdimensjonert system som neppe heller
vil være miljøvennlig ut fra de målene
vi har satt oss. 





                

