 «Mange enslige forsørgere trenger utdanningstilbud tilpasset livssituasjonen for å komme i jobb. Arbeidsmarkedsetaten har ansvar for å gi et tilbud og mange steder er tilbud etablert.




Mener statsråden at det er nødvendig å ta spesielle hensyn til denne gruppen, både når det gjelder lengde og omfang på tiltak, og kan statsråden love tiltak og kvalifisering til enslige forsørgere som går ut av perioden med overgangsstønad?»




 Jeg takker for redegjørelsen, men det var egentlig ikke noe svar på det jeg spurte om. 




Men jeg skal ta fatt i det statsråden sier, at endringene i folketrygden innebærer økt satsing på utdanning for å kvalifisere enslige forsørgere for arbeid. Og det er jo riktig, for ved behandlingen av velferdsmeldingen sa en nettopp at det skulle være oppfølgingstiltak for enslige forsørgere, og flertallet mente også at hver enkelt skulle følges opp med konkrete planer. Jeg vil spørre statsråden om det er tilfellet at dette faktisk skjer, for det vi ser nå, er jo at tiltakene reduseres. Når statsråden sier at arbeidsledige enslige forsørgere kan benytte seg av arbeidsmarkedsetatens ulike tjenester på lik linje med andre, må det bety at det konkrete oppfølgingsansvaret som Stortinget forutsatte da man behandlet velferdsmeldingen, ikke kan oppfylles med de rammer arbeidsmarkedsetaten nå har.




