 SV er enig med flertallet i denne saken, men vi har behov for å si at vi har både prinsipielle og praktiske motforestillinger til en ratifikasjon av konvensjon nr. 181 og rekommandasjon nr. 188, og at vi vil komme tilbake til det når saken kommer til Stortinget.




Det ser ut til å være et stort flertall for å endre reglene for utleie og for privat arbeidsformidling. Det er et stort press på det i et globalisert arbeidsmarked. Men for oss er det viktig å holde fast ved både at det er et offentlig ansvar å drive formidling, og at formidlingen må være altomfattende, slik at de som skal formidle arbeid, har bred kontakt både på arbeidstaker- og arbeidsgiversida. Samtidig vil vi slå fast at vi ønsker å styrke fast arbeid som den normale tilsettingsformen, og ser store ulemper for arbeidstakersida ved å øke utleiemarkedet, som en ratifikasjon ville medføre. Vi vil komme tilbake til det når saken kommer opp i Stortinget.




