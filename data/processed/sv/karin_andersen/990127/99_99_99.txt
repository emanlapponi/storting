 Jeg vil få lov til å stille
kommunal- og regionalministeren følgende spørsmål:

«En undersøkelse Kommunal
Rapport har foretatt, bekrefter Sosialistisk Venstrepartis frykt
for at strammere kommuneøkonomi først og fremst
går ut over tiltak for barn og unge. Dette betyr kutt i
viktige forebyggende tiltak, for eksempel integrering av barn og
unge med utenlandsk bakgrunn, og tiltak for å fange opp
unge som er i ferd med å «falle utenfor systemet». 

Deler statsråden denne bekymringen,
og hva vil hun i så fall gjøre for å sikre
at viktige forebyggende tiltak ikke blir en salderingspost i kommunesektoren?»

  Jeg takker for svaret, men jeg er litt overrasket
over det, for dette var ikke et spørsmål som dreide
seg om øremerking kontra rammestyring, men om en debatt
som griper inn i noe av det alvorlige problemet som dreier seg om
kriminalitet, vold og utstøting av samfunnet. 

Det er riktig at kommunesektoren sjøl
må ta ansvar for sine prioriteringer, men Stortinget må også gjøre
det. Det som Regjeringen har lagt fram og Stortinget har vedtatt
ved utløsningen av midlene til eldreomsorgen, har vært
nødt til å gå ut over barne- og ungdomstiltak.
Når vi da vet at skoler og barnehager er de viktigste fellesarenaene – i
hvert fall går alle på skolen, og barnehagen er også en
fellesarena – for å lære seg å fungere
sammen, for å bli integrert, og for å bli sosialisert
inn i det samfunnet man lever i, er det litt forstemmende at ikke
Regjeringen ser at den innretningen budsjettene har fått,
bidrar til å svekke skole og barnehage. Da er mitt konkrete
spørsmål: Vil det ligge en annen innretning på kommende
planer, og vil det bli lagt inn penger til kommunene for å følge
opp den planen som statsministeren skisserte i spontanspørretimen
før i dag?

