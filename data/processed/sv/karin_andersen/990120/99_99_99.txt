  Jeg vil få stille følgende spørsmål
til kirke,- utdannings- og forskningsministeren:

«På tross av sterkt fokus
i Oppfølgingstjenesten på å få ungdommene
raskt tilbake til skolen, lykkes dette sjelden. En forskningsrapport
fra FAFO viser at bare hver tredje ungdom i undersøkelsen
hadde fått dokumentert kompetanse fra videregående
skole. Mange var uten tilbud.

Ser statsråden behov for å utvikle
mer arbeidsrettede tilbud for å unngå varig utstøting
og at flere tiltak må ha sterkere fokus på arbeidsliv
enn på skole?»

  Jeg takker statsråden for svaret,
og også for at han ser at det kan være behov for
et møte departementene imellom for å forsterke
samhandlinga enda mer. Det syns jeg er jeg er positivt. 

Ut fra det svar som ble gitt på et
spørsmål som jeg stilte i stad, til arbeids- og
administrasjonsministeren, viser det seg at for å komme
i betraktning når det gjelder ungdomsgarantien i arbeidsmarkedsetaten,
må en ha vært uten tilbud i seks måneder – og
det er lang tid for en ungdom. Jeg var en sterk tilhenger av Reform
94, men jeg er veldig redd for at det skal bli en skole

plikt

, og ikke en skole

rett

.
Jeg er opptatt av at vi skal stille opp med andre tilbud og få vekk
den veldig sterke fokuseringen på skole også i
oppfølgingstjenesten, slik at man faktisk får
individrettet tilbudet. Vi kan komme tilbake til det i
forbindelse med evalueringa, men jeg har lyst til å understreke
at det er viktig at ungdomsgarantien fortsatt skal ha de to beina å stå på,
nemlig skole og arbeidsmarked. 

Jeg kunne da tenke meg å spørre
statsråden om denne oppfølginga som nå skal
skje fra departementenes side, kan resultere i tiltak før
vi får evalueringa opp i Stortinget.

   Stortinget gikk et lite steg på den
veien i går når det gjaldt kompetansereformen.
 Stortinget burde ha gått et steg til og lovfestet den
individuelle retten til videregående opplæring.
 Da hadde vi kunnet få bort den hysteriske fokuseringen
som det nå er på at disse 16-19-åringene
på død og liv skal tilbake på skolebenken
i en periode der de kanskje er lite motiverte, og der motivasjonen
for skolegang kanskje blir ødelagt for mange år
framover.  Jeg tror vi må se på, slik FAFO-rapporten
gjør, at grunnen til at en slutter på skolen,
ofte er at en mistrives der, mislykkes – og så er
utstøtingsmekanismen kanskje i systemet.  Troen på at
vi er så like alle sammen at den strukturen som vi har
fått nå, passer alle, har ikke jeg, og det skjønner
jeg at heller ikke statsråden har.  Men ser statsråden,
som jeg, at det å få lovfestet en individuell
rett til videregående utdanning uten krav til en spesiell
aldersgruppe hadde vært en løsning på dette problemet?

 «Ungdomsgarantien skal stå fast.
Allikevel viser en FAFO-rapport at halvparten av dem som blir stående
uten skole- eller arbeidsplass, ikke fanges opp. Arbeidsmarkedsstatistikken
synliggjør bare 35 langtidsledige under 20 år.

Ser statsråden behov for forandringer
i etatens rutiner for å fange opp og registrere unge uten
arbeid eller skoleplass, slik at de som omfattes av garantien, får
tilbud?»

  Jeg takker statsråden for svaret.
Hvis ungdomsgarantien skal oppfylles, må man altså få tak
i dem det gjelder. Og når undersøkelser viser at
det er et stort sprik mellom det tallet som denne undersøkelsen
oppgir når det gjelder elever eller ungdom som er registrert
i oppfølgingstjenesten og ikke har fått noe tilbud,
og de som står i arbeidsledighetskøen, er det etter
min mening riktig å se på rutinene. Seks måneder uten
tilbud er altfor lenge for en ungdom. Da har man allerede vent seg
til en situasjon uten aktivitet, verken skolegang eller arbeid.
At de ikke melder seg for arbeidsmarkedsetaten, men er registret
i oppfølgingstjenesten, viser jo at det er et stort sprik
her. Undersøkelsen viser også at svært
mange av de som står uten tilbud, ønsker arbeid.

 Ser ikke administrasjonsministeren at man
gjennom å bruke arbeidsmarkedet mer aktivt overfor disse
ungdommene faktisk kunne gi dem et tilbud?

  Det jeg er redd for når man sier
at hovedansvaret ligger ett sted, er at andre etater ikke går
inn og gjør det de kan for å løse dette
problemet. Det som er litt problematisk med mange slike saker, er
at når man setter ansvaret ett sted, blir de andre litt
mindre engasjert. Nå er det mange steder dette samarbeidet
virker bra, men det kan også gjøres mer. 

Statsråden peker også på at
dette er skoleumotiverte elever, men mange av dem er arbeidsmotiverte.
Derfor ønsker jeg at man kunne se litt mindre stivbeint
på ønsket om at disse elevene skal inn i skolen.
Jeg tror at hvis man hadde klart å få rettigheten
til videregående opplæring til å gjelde
alle, så kunne man få bort denne hysteriske fokuseringen
på at ungdom mellom 16 og 19 år på død
og liv skal sitte på skolebenken. Jeg tror at mange av
dem trenger en lengre opplæring og en lengre periode i
arbeidslivet, og en slik lovfestet rettighet for alle ville kunne
gi dem en slik skolemulighet i framtida.

Ser statsråden denne sammenhengen
slik som jeg ser den?

