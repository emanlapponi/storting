  «I et intervju i Dagbladet 10. oktober
1998 uttaler statsråden på spørsmål
om ikke barnehager er mer stabilt enn praktikanter, at: «Det
er foreldrene som skal være stabiliteten i barnas liv.»

Mener statsråden det er uviktig med
kvalitetskrav og stabilitet i barnetilsynsordningen og at staten
ikke skal ta slike hensyn i sin politikk og bidra til å gjøre
de beste ordningene tilgjengelige og rimeligst?»

 : Det er dessverre slik at uklarheten rundt
disse spørsmålene fortsetter så lenge
det ikke er slik at staten gjennom sine bidrag til ulike barnetilsynsordninger
har kvalitetskrav i forhold til det tilbudet barna skal ha, som
et overordnet mål. Barnehager ble ikke til bare for at
foreldrene skulle ha et sted å plassere barna sine mens
de var på jobb. De ble til fordi vi mente at de var et
tilleggsgode, en kvalitet som skulle gjøre oppveksten rikere
og bedre.

Det perspektivet har blitt fullstendig borte
i kontantstøttereformen. SV har vært positiv til
at dette skulle kunne gi tid til foreldre og barn, men så lenge
det ikke er begrenset til det området, må jeg
gjenta spørsmålet: Er valgfriheten som Regjeringen
nå ønsker å innføre, viktigere
enn kvaliteten?

 : Jeg merker meg at statsråden ikke
vil si at barnehager er et bedre tilbud enn andre ordninger når
foreldre sjøl ikke har mulighet til å ha tilsyn med
barna sine hele dagen. Det er vel det som gjør en del av
oss bekymret. Da vil jeg rette et direkte spørsmål
til statsråden når det gjelder andre barnetilsynsordninger,
i og med at de overhodet ikke er underlagt noen form for lov og
kontroll. Det blir et forhold mellom foreldrene og praktikant, eventuelt
dagmamma. 

Kan statsråden tenke seg å gå inn
med ordninger som gjør at det er mulig å sikre
kvalitet på barnetilsynsordninger som ikke er underlagt
barnehageloven? Og mener statsråden at barnehageloven og
de kvalitetskrav som er stilt i den, ikke er viktige, i og med at
barnehageloven etter hennes syn ikke sikrer en barnetilsynsordning
som er bedre enn en praktikantordning?

