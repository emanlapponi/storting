 Jeg synes saksordfører gav en klar og konsis fremstilling av sakens innhold. Dette er jo en sak der det viser seg at både sosialkomiteen og jeg vil tro hele Stortinget står samlet om intensjonen med forslaget, nemlig å få sett nærmere på det som her har skjedd, og eventuelt komme tilbake hvis det blir snakk om erstatning. Jeg er veldig glad for at det finnes den type saker der det ikke skapes en form for politisering eller forsvar for eventuelle overgrep, men at man i åpenhet ønsker å komme til bunns i det som har skjedd, og rette opp det som har skjedd av urett.




Det var altså Dagbladet, som også saksordfører har vært inne på, som våren 1998 gjennom en rekke artikler avslørte at norske myndigheter etter annen verdenskrig har brukt psykisk utviklingshemmede mennesker og psykiatriske pasienter i stråleeksperimenter ved norske sykehus og til annen forskning uten samtykke samt at enkeltindivider har blitt sterilisert uten at de selv har hatt ønske om det. Det har videre fremkommet at det fortsatt fins et sentralregister med over 11 000 navn på mennesker med uønsket arvestoff, på grunn av rase, misdannelser, psykisk utviklingshemming, sinnslidelser, kriminalitet eller andre egenskaper som da registeret ble opprettet, ble ansett som mindreverdige eller uønskede. 




Som den ene av de to forslagsstillerne – Kristin Halvorsen er også med på dette forslaget – vil jeg si at vår intensjon har vært å få Regjeringen til å ta initiativ til oppnevning av en nasjonal granskingskommisjon samt å komme tilbake med en vurdering av hvorvidt det bør ytes erstatning til dem som har vært utsatt for slike forsøk. 




I et brev til sosialkomiteen datert den 28. oktober 1998 informerte helseministeren om at det er tatt initiativ til et forprosjekt i regi av Norges forskningsråd for å se på hva som finnes av dokumentasjon i eksisterende arkiver. Videre at en bredt sammensatt referansegruppe for forprosjektet er under opprettelse, og Norges forskningsråd regner med at forprosjektet vil kunne ferdigstilles sommeren 1999. 




Ut fra den redegjørelsen som helseministeren har gitt, som – der er jeg helt enig med saksordføreren – er veldig grei og poengtert, oppfatter jeg det slik at intensjonen med det forslag vi har kommet med, helt ut blir ivaretatt gjennom det initiativ helseministeren her har tatt, og vi vil naturligvis bare følge med på at man har en rimelig fremdrift i arbeidet. Det er klart at det skal finne sted en skikkelig kartlegging, og at man i den grad kartleggingen viser at det har skjedd overgrep, også ser på dette med erstatning til eventuelle ofre. Men vi er som forslagsstillere godt fornøyd med den måten saken er håndtert på fra Regjeringens side, og vi er også veldig godt fornøyd med at sosialkomiteen her står samlet i forhold til å få en avklaring i denne saken.




 Som flere har sagt her, er det bra at man får oppmerksomhet omkring muskel- og skjelettlidelser. Ikke minst må det være viktig å finne fram til de årsaksforhold som gir lidelsene. Mye av det som har vært sagt her, går på behandlingsbiten når plagene allerede har oppstått, men det virker som vi har en utvikling i samfunnet på samme måte som for psykiske lidelser, at tallet på muskel- og skjelettlidelser er sterkt voksende. Det er vel veldig nærliggende å se det i sammenheng med de totalkrav som stilles i befolkningen til arbeid og fritid og den belastning som totalt sett oppstår. Det er jo sånn at de fleste som har den typen lidelser, er kvinner, og det er uhyre nærliggende å tenke seg at det er den dobbelte arbeidssituasjonen som mange kvinner befinner seg i, det å skulle kombinere arbeid med å måtte ta den største andelen av arbeidet i hjemmet, som totalt sett gir plagene. Derfor må det, i tillegg til at man har et godt behandlingsapparat, være viktig at man kommer i gang med å finne årsaksforhold, slik at vi kan gjøre noe med plagene før de oppstår. Det er komplekst, det er vanskelig, men man må ikke slippe det aspektet av syne. 




SV fremmet tidligere, i 1998, et Dokument nr. 8-forslag om at man skulle se på aksepten for yrkessykdommer, at også slitasje- og belastningslidelser måtte kunne aksepteres som yrkessykdom. Årsaken til at det forslaget ble fremmet er at man innenfor Rikstrygdeverkets formuleringer når det gjelder yrkesskade og yrkessykdom, faktisk ekskluderer nettopp den gruppen helt eksplisitt gjennom formuleringer knyttet til forskriftene. Det er særdeles uheldig, også fordi man på den måten ikke får kartlagt i hvilken grad arbeidet spiller en rolle for at den typen plager oppstår. Vi noterte med glede at et flertall i sosialkomiteen, alle partier med unntak av Fremskrittspartiet, sluttet seg til intensjonen i forslag. Det munnet ut i følgende vedtak fra sosialkomiteen:







«Stortinget ber Regjeringen utrede mulighetene for utvidelse av listen over yrkessykdommer slik at den også omfatter spesielle slitasje- og belastningslidelser som er klart yrkesbetingete.» 




Nå sogner det forslaget inn under sosialministerens og ikke under helseministerens område, men jeg vil likevel spørre helseministeren hva slags initiativ som nå er tatt fra departementets side for å se på det forslaget som flertallet har sluttet seg til, og om man kan forvente at det kommer en tilbakemelding til Stortinget i løpet av vårsesjonen om hvor saken står og hva slags initiativ som blir tatt. Meg bekjent er det ikke gjort veldig mye i denne saken, men jeg håper i hvert fall at helseministeren kan bidra til at saken kommer videre.




