 Vi kan vel fortsette med det som gjelder overinvesteringer i boliger. Etter å ha hatt et ekstraordinært lavt rentenivå er vi nå oppe på det som har vært et varslet og et normalt nivå, og vi ser at det allerede har medført - etter min mening overraskende raskt - store problemer for ganske mange husstander, som er blitt dratt, vil jeg kalle det, til å investere i boliger. I de større byene har vi i år sett et tvangssalg med en økning på 27 pst. de fire første månedene, sammenlignet med samme periode i fjor. Av andelsboliger har vi sett at vi har hatt en økning i tvangssalg på 43 pst. de fire første månedene. Mener sentralbanksjefen at norske banker har vært tilstrekkelig kritiske til sine kunders evne til å betale tilbake de lånene de gir? Hva er norske bankers rolle i denne sammenhengen?

