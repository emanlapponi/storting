En av ulempene med å være politiker er at man må veie ulike forhold i samfunnet mot hverandre. Jeg kan ikke snakke på vegne av alle her, men jeg tror at alle her vil være enige om at det er visse ulemper med denne avtalen når det gjelder økt smitte og helsefare, og jeg anser at alle vil være enige om at det er en fordel med denne avtalen når det gjelder fisk. Og vår oppgave er bl.a. å veie disse tingene mot hverandre. 

 For ordens skyld: Jeg er ikke et øyeblikk i tvil om at det å si nei til avtalen vil være en ulempe for norsk fiskeindustri, men det jeg forsøker å få et bilde av, er hvor stor ulempen er – går det an å være litt klarere på det? La meg utfordre dere på et annet punkt. Hvor stor er ulempen for de tredjelandene som i dag opererer på EU-markedet? Dere sier at de er store, men når det så antydes hvilke land som ville overta markedet på visse områder hvis Norge kom ut, nevnte dere andre tredjeland som ville overta markedet for Norge. Har dere laget noen studie av hvor store praktiske faktiske ulemper Japan, USA, Canada, Chile – det fins sikkert andre fiskeeksportører også – har på EU-markedet?

 Det er i samme lei, fordi forholdet mellom stat og marked når det gjelder kontroll, er et ganske vesentlig punkt. La meg stille to spørsmål i den forbindelse.

Kan du si noe om hvordan det er i dag? Er det noe mål på hvor mye kontroll bransjen driver selv sammenlignet med den offentlige kontrollen? Er den offentlige kontrollen i dag den altoverskyggende, eller er egenkontrollen den viktigste?

