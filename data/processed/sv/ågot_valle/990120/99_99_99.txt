 Jeg har følgende spørsmål
til miljøvernministeren:

«Rikspolitiske retningslinjer for
samordnet arealplanlegging skal sikre at kollektivutbygging vurderes
som alternativ på lik linje med utbygging av veg. Bergen
kommune har nylig vedtatt kommunedelplan for Dokken og Nøstebukten
uten at «kollektivalternativet» har vært
vurdert.

Hvordan vil sentrale planmyndigheter sikre
at alternativer til ny vegutbygging får en likeverdig vurdering
i arbeidet med Bergen kommunes og andre bykommuners arealplaner?»

  Jeg takker for svaret.  Jeg lyttet med meget
stor interesse og oppfatter det slik at Regjeringa er alvorlig opptatt
av å få fram intensjonene med de rikspolitiske
retningslinjene.  

Bakgrunnen for spørsmålet
er Bergen kommunes planlegging av området Dokken og Nøstebukten,
som ligger midt i Bergen sentrum, og der det bor mange barnefamilier.
 Her planlegges det altså en firefelts veg med kapasitet
på 24 000 biler i døgnet – og
dette uten at kollektivalternativet er vurdert.

Jeg synes jo det er et paradoks at miljøbyen
Bergen i sitt planarbeid ikke tar til følge de rikspolitiske
retningslinjene eller vedtatte prinsipp om å få ned
biltrafikken og få en bærekraftig utvikling. 
Det viser at de rikspolitiske retningslinjene ikke oppfattes som
forpliktende, og derfor vil jeg spørre statsråden
om hun vil ta initiativ til å lovfeste rikspolitiske retningslinjer
på dette området, slik at det forplikter kommunale
planmyndigheter og ikke overlates til skjønn, slik som
i dag.

  Jeg er jo enig med statsråden i at dette
er en vanskelig balansegang. Men når løsningene
i mange kommuner, i hvert fall slik jeg kjenner dem, alltid er mer
og mer veg som avler mer biltrafikk – i mine øyne gammeldagse
tanker og gammeldagse løsninger – og når disse
løsningene ofte blir applaudert av vegkontoret og av sterke
næringslivsinteresser, da må levevilkårene
både for miljøet og for framtidige generasjoner,
som ikke har en stemme i dag, forsvares. 

Jeg er enig i at man har et virkemiddel ved å kunne klage
en sak inn for overordnede myndigheter, men i dag blir intensjonene
i de rikspolitiske retningslinjene i altfor stor grad overlatt til
skjønn. Jeg vil igjen innstendig oppfordre statsråden
til å se på om ikke lovfesting kan være et
middel til å forplikte kommunale planmyndigheter i større
grad enn det som gjøres i dag.

