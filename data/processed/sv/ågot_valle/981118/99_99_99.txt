 Jeg har følgende spørsmål
til utviklings- og menneskerettighetsministeren: 

«Akin Birdal, president for den tyrkiske
menneskerettighetsorganisasjonen IHD, har fått dom på 1 års
fengsel for sitt forsvar for det kurdiske folk. Han ble nylig nektet å reise
til Norge for å delta på møte og få behandling
for skader etter et attentat tidligere i år. Dette er et
av Tyrkias mange grove brudd på menneskerettighetene.

Hvilke initiativ vil statsråden ta
for å presse tyrkiske myndigheter til å respektere
elementære menneskerettigheter?»

  Jeg takker for svaret.  Jeg hadde store forventninger
til dette svaret, for jeg er ikke i tvil om statsrådens
engasjement for menneskerettigheter i Tyrkia og for Akin Birdal
spesielt.  Jeg deler også det synet at spesielt Akin Birdal
er et viktig symbol for alle dem som kjemper for menneskerettigheter
i Tyrkia, og også for det kurdiske folks rettigheter. 
Men så er det de samme myndighetene som gir uttrykk for
at de støtter Akin Birdal, som opprettholder de lovene
som gjør det mulig å bure inn Birdal og andre
menneskerettighetsforkjempere.  Akin Birdal ble dømt for
rasehat fordi han hadde brukt uttrykket «det kurdiske folket».
 Det viser at man har regler som gjør det mulig å bure
inn folk. Da er mitt spørsmål:  Vil statsråden
støtte kampanjer som vil hindre at Akin Birdal går
i fengsel, og at det blir tatt opp 18 nye saker mot ham?

