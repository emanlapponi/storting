  Jeg vil gjerne stille følgende spørsmål

til kirke-, utdannings- og forskningsministeren:

«I Oslo fordeler de elevene på de

ulike videregående skoler (alle studieretninger) på grunnlag

av karakterene fra grunnskolen. I skolekatalogen er skolene oppført

med nedre grense for poeng. Det er store variasjoner når

det gjelder nedre grense. Dette vil føre til at de mest

skolemotiverte og teoriflinke samles ved bestemte skoler. Det vil

skape et dårlig læringsmiljø i skoler

med de minst skolemotiverte.

Er statsråden enig i at dette kan

undergrave retten til et likeverdig skoletilbud?»

  Jeg må vel for skams skyld takke

for svaret.

Jeg hadde kanskje ventet noen flere refleksjoner

rundt det systemet som de har i Oslo. Også jeg kjenner

lovverket og vet at statsråden har begrensede muligheter

til å pålegge dem et annet inntakssystem. Det

har jeg rimelig god kunnskap om. Men noen refleksjoner rundt konsekvensen

av dette inntakssystemet som de bruker, hadde jeg faktisk håpet

at statsråden hadde brukt litt mer tid på. Han

sa at det var både – og når det gjelder

ulemper eller om dette kunne undergrave retten til et likeverdig

skoletilbud. I og med at det, slik som statsråden sa, er

en mulighet for at dette kan være med og undergrave – jeg

oppfattet det tross alt slik – så burde han ha

reflektert ganske grundig over dette.

I en forskningsrapport fra NOVA, Rapport 20/98,

sies det bl.a. at inntaksordningen i Oslo virker slik at nasjonale

mål om likeverdig skoletilbud umulig kan nås.

Da blir mitt oppfølgingsspørsmål til

statsråden: Ut fra det som statsråden sa og ut

fra det som NOVA her sier, ser statsråden det slik at vi

bør vurdere å endre loven for å forhindre

denne utviklingen?

  Nå synes jeg det begynner å bli litt

interessant. 

Det er fakta som skal avgjøre hva

en eventuelt skal gjøre! Det er jeg enig med statsråden

i. Men det finnes faktisk en del fakta om det, og jeg viste til én

rapport. Jeg er litt opptatt av hvordan statsråden tenker

seg å forfølge denne saken. Vil han sette i gang

noen ulike prosjekter, eller er det bare en enkel dialog han skal

ha med Oslo kommune? Jeg er litt opptatt av å få vite

litt mer om hvorledes han vil følge dette opp i forhold

til Oslo kommune.

Prinsipielt er jeg faktisk også enig

med statsråden i at det er betenkelig med et lovverk der

vi overstyrer fylkeskommunene i den typen spørsmål.

Men hvis den kunnskap vi nå samler inn og den kunnskap

vi allerede har, viser at dette systemet kan undergrave det likeverdige skoletilbudet,

er vi nødt til å gjøre noe. Vi får

håpe på god vilje først, men vi er iallfall

nødt til å sette i verk tiltak hvis det viser

seg at dette undergraver retten. 

