  Jeg vil gjerne stille følgende spørsmål
til kirke-, utdannings- og forskningsministeren:

«Fra skoleåret 1999-2000
går teknisk fagskole over til ny struktur. I de nye inntaksforskriftene
stilles det krav om dokumentert kompetanse i de obligatoriske allmennfagene
for søkere med fagbrev før R-94. I forhold til
gjeldende forskrifter er dette en skjerpelse og det vil utelukke
mange aktuelle søkere. Stortinget har i Innst. S. nr. 78 (1998-99)
presisert at det for § 20-kandidater ikke skal stilles
et slikt krav. 

Vil statsråden endre opptakskravet
til teknisk fagskole?«

  Jeg takker for svaret og vil få tilføye
at det var en viss imøtekommenhet i forhold til det jeg
var opptatt av.

Teknisk fagskole er under press, og den har
vært under press helt fra vi fikk Reform 94. Den ble på mange måter
glemt i forbindelse med Reform 94, og det har den lidd under i ettertid.
Vi vet også at søknadene har gått dramatisk
ned de siste årene. Det er viktig at vi nå slår ring
om teknisk fagskole. Jeg er litt bekymret hvis vi lager et system
som gjør det vanskeligere for voksne folk som har sin utdanning
før Reform 94, å bli tatt opp ved teknisk fagskole.
Og jeg føler at vi er i ferd med å gjøre det.
Selv om statsråden bruker begrepet «realkompetanse»,
er jeg likevel bekymret for at dette kan utelukke veldig mange,
og forkursene, slik statsråden redegjorde for, er også på mange
måter en skremsel for mange som har en viss frykt for teori.

Jeg håper statsråden vil
se på dette en gang til, vurdere det på nytt og åpne
for at det gamle systemet kan opprettholdes.

  Jeg tillater meg å stille følgende spørsmål
til kirke-, utdannings- og forskningsministeren:

«Forsker Ragnhild Bjørnebekk
ved Politihøgskolen i Oslo sier i forbindelse med nylig
fremlagt statistikk fra Oslo politikammer at skolen ikke har klart å utvikle
gode strategier for å fange opp innvandrergutter som har grunnleggende
problemer med sin utvikling. I Oslo har Gran skole gjort mye vellykket
arbeid på dette feltet. 

Hva vil statsråden gjøre
for å bringe vellykket kunnskap ut til andre og gi flere
mulighet til bedre skole og styrket hjelpeapparat?»

