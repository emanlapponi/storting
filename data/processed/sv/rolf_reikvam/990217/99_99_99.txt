 Jeg vil gjerne stille følgende spørsmål
til kirke-, utdannings- og forskningsministeren:

«NRK Radio kan melde at mange foreldre
nå tar barn ut av skolefritidsordninger etter kraftige
prishopp i mange kommuner. Økte priser skyldes delvis redusert statstilskudd
og delvis en anstrengt kommuneøkonomi.

Var dette en forventet utvikling som følge
av redusert statstilskudd, eller vil statsråden ta initiativ
til tiltak for å sikre at flere barn kan nyttiggjøre
seg tilbudet om skolefritidsordning?»

  En oppsummering av dette svaret er at statsråden
vil følge utviklingen nøye – det var
på mange måter konklusjonen. 

Jeg syns nok at situasjonen er mer dramatisk
enn som så. Det faktiske forhold er jo at regjeringspartiene sammen
med Høyre og Fremskrittspartiet kuttet ca. 130 mill. kr
på skolefritidsordningen fra 1998 til 1999. Vi antydet
allerede den gangen at dette ville føre til en dramatisk
prisøkning. Det prøvde Regjeringen, iallfall en del
av Regjeringen, å bagatellisere, og jeg føler
at statsråden gjør noe av det samme nå,
ved å si at prisøkningen vil være på 92 kr/131 kr,
avhengig av at det bare er statstilskuddet som blir borte. 

Situasjonen er – helt åpenbart,
selv om vi mangler en fullstendig statistikk – at det har
vært en dramatisk prisøkning. Flertallet i Stortinget
gav i det øyeblikket de kuttet 30 pst. på de øremerkede
tilskudd et signal til kommunene om at de også måtte
kutte – det er ikke så rart om de tok signalet
på den måten. Så mitt tilleggsspørsmål
er: Vil statsråden i forbindelse med revidert nasjonalbudsjett vurdere
den situasjonen som er oppstått og eventuelt komme tilbake
med forslag til tilleggsbevilgninger?

