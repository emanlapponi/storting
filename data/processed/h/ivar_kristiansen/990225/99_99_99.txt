 Det er en særdeles merkelig næringspolitisk fusjon vi ser i dag mellom Fremskrittspartiet og Arbeiderpartiet. Denne type statsvisjoner som vi får brettet ut i dag, tror jeg vi må tilbake til før 1946 – da Stortinget unnfanget ideen rundt Norsk Jernverk – for å finne noe tilsvarende til. Forskjellen er at der eide staten 100 pst. av aksjene. Når det gjelder det vi snakker om i dag, ligger eierandelen på statens hånd antakelig et sted mellom 50 og 80 pst. Det er bare en åpen høring som kunne ha gitt et svar på dette spørsmålet, et spørsmål som ingen hittil har vært i stand til å bringe klarhet i. 




Så presterer Fremskrittspartiets leder et slags glansnummer om at her er det ingen andre enn Investorforum IT Fornebu som har lagt fram konkrete planer. Det kan ikke overraske noen andre enn Carl I. Hagen og Kjell Opseth. Her har Investorforums folk vært fotfulgt av Nils Totland, av Gudmund Hernes, av Grete Knudsen, av Kjell Opseth og av Torstein Rudihagen siden 1995-96. Ja, de har sågar vært betalt for å fremlegge planer, de såkalte visjonære planer, som i dag er skreddersydd for en løsning som man nå ut fra en bråhast er nødt til å ha på plass før den 1. juni. 




På hestespråket, som jeg har inntrykk av at i hvert fall Opseth er komfortabel med, kan man ikke si det på en annen måte enn at alle de andre potensielle interessentene er utstyrt med minimum 40 m tillegg i dette kolossale oppløp. Og har ikke varsellampen vært tent tidligere hos distriktspolitikerne og utdanningspolitikerne i Arbeiderpartiet, så burde den ha blitt tent i går, da samferdselsministeren redegjorde for infrastrukturkostnadene som vil komme i tillegg. Når det gjelder de 7 000-8 000 studentene som skal inn på 90 000 m2, og også alle de andre som skal inn i de tusentalls boliger på flyplassområdet, snakker vi ikke bare om et beløp på 600 mill. kr som man hittil har tatt høyde for i Norsk veg- og vegtrafikkplan, nei, man må føye til et siffer foran disse tallene. Da tror jeg det blir litt av et reisebrev man sender hjem til sine folk rundt om i Norges land, som er opptatt av sin greie når det gjelder høyere utdanning og ikke minst når det gjelder samferdselspolitiske spørsmål. 




Helt til slutt: Den måten som Kjell Opseth og Carl I. Hagen nærmest ydmyker næringsministeren på, må vel få næringsministeren nå snart til å kjenne hvor smertegrensen går.




