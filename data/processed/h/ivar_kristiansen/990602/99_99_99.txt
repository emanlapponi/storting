  Jeg har følgende spørsmål
til miljøvernministeren:

«Miljøverndepartementets
skjerpede flystøyretningslinjer for Bodø er i
ferd med å legge en klam hånd om byutviklingen,
og vil berøre mange tusen innbyggere. Med redusert flystøy ønsker
kommunen en mer fortettet og kompakt utvikling. Departementets retningslinjer
vil medføre større avstand mellom bo- og arbeidssted,
med økt bilbruk og større press på dyrket
jord, blant annet Rønvikjordene, som resultat. 

Vil statsråden kunne støtte
en praktisering av retningslinjene som er i tråd med Bodø kommunes ønske?»

  Jeg tror jeg må tillate meg å strekke
meg så langt som til å si at jeg er svært
godt fornøyd med statsrådens svar. Det betyr at
Bodøs innbyggere, som i årevis har tatt belastningen
med flystøy, i dag kan se for seg at de slipper å få en
ny tilleggsbelastning, som gjør at eiendommene blir kraftig
redusert i verdi, og som også gjør at byutviklingen
blir satt år tilbake. Totalt sett er det miljøet
som vil tjene på dette. 

Jeg slår meg da til ro med at statsråden
gir et løfte om at hvis ikke fylkesmannen i Nordland er
i stand til å ordne opp i dette og sørge for at
man kommer på linje med Bodø kommunes ønske
og vedtak, så kommer statsråden til å gripe
inn i saken, og det tror jeg det er svært mange, i tillegg
til meg, som har grunn til å si seg fornøyd med.

