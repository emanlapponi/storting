 Jeg skal få lov å stille
følgende spørsmål til landbruksministeren:

«Landbruksdepartementet har i brev
av 2. november 1998 meddelt Knut Gausi fra Åraksbø i Setesdalen
at man ikke vil omgjøre departementets vedtak av 27. juni 1996,
hvilket vil innebære at staten nytter sin forkjøpsrett og
setter en frivillig avtale om kjøp av eiendom til side. Saken
står nå for domstolene. 

Hva er årsaken til at statsråden
ikke vil imøtekomme ønsket fra Gausi om å gjøre
et forsøk på å komme frem til et forlik
for om mulig å unngå en ny runde i rettssalen?»

  Jeg takker for svaret fra statsråden.

Nå er det slik at nesten annenhver
arbeidsdag tar staten i bruk tvangsparagrafen og tilsidesetter private
avtaler om kjøp og salg av eiendommer. Jeg skal ikke her
i nevneverdig grad komme inn på detaljene i denne saken som
tross alt står for retten. Men prinsipielt og generelt kan
man vel si at det enkelte ganger ikke er av veien å inngå et
forlik for å få en sak ut av verden. 

Når det gjelder den aktuelle saken
og referansen til at ting ikke har endret seg, må jeg minne
om at det er en særs gammel sak det er snakk om, og så vidt
jeg kan se, er det en del jordsøkere i dette området
som driver på en helt annen måte i dag.

Nå har jeg også registrert
at denne regjeringen har en litt annen holdning til dette enn arbeiderpartiregjeringen har
hatt, det kan man se på statistikken over antall forkjøpssaker
som staten har satt i gang. 

Mitt tilleggsspørsmål til
statsråden er: Er han ikke villig til i et tilfelle som
dette – for å bruke et ordtak – å la nåde
gå for rett?

