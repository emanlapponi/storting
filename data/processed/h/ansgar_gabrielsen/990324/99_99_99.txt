 «Tollvesenet i Kristiansand har fra
nyttår begynt å ta betaling for vanlige kontroller
av blant annet skip og fly i Farsund kommune. Det resulterer i at
næringslivet i Vest-Agder utenom Kristiansand får
en ekstrakostnad som oppfattes som svært urimelig.

Er en slik forskjellsbehandling i tråd
med denne Regjerings politikk, eller vil statsråden ta
et initiativ for å få endret denne distriktsfiendtlige
praksis?»

  Det finansministeren nå opplyste
om, er jeg aldeles klar over.  Det var for så vidt ikke
det jeg spurte om. Jeg spurte om en slik forskjellsbehandling er
i tråd med Regjeringens politikk, eller om statsråden
vil ta et initiativ for å få endret denne distriktsfiendtlige
praksis.  

Jeg snakker ikke om overtid, jeg snakker om
at det er blitt slik i Vest-Agder at når man i ordinær
arbeidstid skal tollklarere et skip i Flekkefjord, Farsund eller
Mandal, så må det betales for det.  Det behøver
man ikke hvis et tilsvarende skip skal klareres på dagtid
i Kristiansand, og det betyr at det nå er et incitament
til at man sentraliserer tollklareringen til de store havner, med
de konsekvenser det har for næringslivet rundt om i de
andre bykommunene i Vest-Agder.  

Det har også den konsekvens at det
vil kunne bli mer trafikk på veiene, ved at man nå tar
skip inn i Kristiansand for å slippe en kostnad som blir
regnet opp mot transportkostnader fra Kristiansand til en av de
nevnte byene.  Etter mitt skjønn er det en praksis som
jeg ikke på noen måte kan skjønne er
forenlig med denne regjeringens politikk, og spørsmålet
mitt er om statsråden vil se på denne, som jeg
definitivt vil kalle det, distriktsfiendtlige praksis.

