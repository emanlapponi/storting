Jeg vil stille følgende spørsmål til forsvarsministeren: 




«Stasjonssjefen ved Rygge Hovedflystasjon har meddelt pressen at siste flytur for «Tigeren» finner sted 21. desember 1998. I forbindelse med behandlingen av forsvarsbudsjettet er det påpekt at før skvadron 336 blir nedlagt, skal saken behandles i Stortinget.




Vil statsråden gripe inn slik at Stortingets forutsetninger blir fulgt opp?»




Jeg takker statsråden for svaret.




Da er det slik å forstå at 336 skvadronen fortsatt skal være i virksomhet inntil man får disse utredningene på plass. Vi var selvfølgelig klar over at skvadronen skulle utfases, og år 2001 har også vært antydet. Nå er det slik at 336 skvadronen skal ha 50-årsjubileum i 1999. 




Nå fikk vi en annen argumentasjon fra forsvarsministeren enn den stasjonssjefen på Rygge Hovedflystasjon har fått, for den 6. oktober fikk han beskjed om i en styringsdialog med generalinspektøren at det ikke var penger til å drive denne skvadronen videre – ergo skulle skvadronens siste flytur være den 21. desember. Nå ser det ut til at Forsvarets kvern maler langsomt, idet de fremdeles ikke har fått beskjed der ute om at virksomheten skal fortsette. Heller ikke Luftforsvarets stabssjef kunne lørdag gi beskjed om at denne virksomheten ville opprettholdes. Jeg vil bare igjen be om en bekreftelse.




