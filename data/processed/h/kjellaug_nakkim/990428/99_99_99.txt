 Jeg vil få stille følgende spørsmål

til samferdselsministeren:

«Spørsmålet om tillatelse

til å bruke vogntog med en totallengde på 25,25

meter er under vurdering. Vogntog etter modulprinsippet likeså.

Norske vogntog som består av trekkbil, semitrailer og boggikjerre

som kjører på utlandet, har problemer når

de kommer til norskegrensen.

Vil statsråden vurdere om slike vogntog

kan bli tillatt eller få dispensasjon til å kunne

kjøre i bestemte korridorer i Norge, som for eksempel på E6

hvor vegstandarden er tilfredsstillende?»

  Jeg takker statsråden for svaret. 

Jeg er klar over at det er mange hensyn å ivareta

når det gjelder disse store vognene. Det gjelder, som statsråden

også var inne på, både miljø,

trafikksikkerhet og veistandard. Men vi må jo, som han

også var inne på, ta hensyn til vårt

næringsliv. Det er engang slik at logistikkostnadene i

Norge er veldig store, og da er spørsmålet om

man ikke på enkelte strekninger må kunne tillate

dette. Det forstår jeg er under vurdering og snart vil komme

til Samferdselsdepartementet for en avgjørelse. Men spørsmålet

er jo om man allerede nå ser muligheten av å kunne

behandle søknader om dispensasjon. Eller er det slik at

man må ha hele spørsmålet avklart før

man eventuelt overhodet går inn på denne ordningen? 

  Jeg takker igjen statsråden for svaret. 

Jeg forstår det slik at Vegdirektoratet

er blitt tillagt den hele og fulle myndighet til dispensasjon når

det gjelder det foreliggende. Men det som vitterlig er blitt sagt etter

søknad, er at dette modulprinsippet er under vurdering,

og at man ikke ønsker å dispensere før

man har vurdert hele saken. Jeg vil da spørre om departementet

har pålagt Vegdirektoratet å utsette all behandling

av dispensasjonssøknader inntil dette er prinsipielt avgjort. 

Det som er det viktige i denne saken, er at

de som kjører på både Finland og Sverige,

nå kan kjøre med denne lengden. Det er viktig,

fordi de blir satt under press for å kjøre mest

mulig effektivt og til lavest mulige kostnader. Det er vitterlig

slik at både mellom Finland og Norge og mellom Sverige

og Norge er det korridorer der det er muligheter for å la

disse vogntogene kjøre. 

  Jeg vil få stille enda et spørsmål

til samferdselsministeren:

«Utbygging av E6 til firefeltsvei

og ny E18 gjennom Østfold er av vital betydning for næringstrafikken

ikke bare for Østfold, men for hele landet. Ikke minst er utbyggingen

også av stor betydning for trafikksikkerheten. Østfold

fylkesting har med stort flertall vedtatt at en slik utbygging skal

delvis bompengefinansieres.

Vil statsråden fremlegge en stortingsproposisjon

vedrørende Østfoldpakken nå i vår?»

  Jeg er enig med statsråden i at dette

er en stor og viktig sak, spesielt for Østfold, men også for

hele landet. Den er viktig også av samferdselsmessige hensyn,

og det er klart viktig at man også får en forsvarlig

behandling av den. De lokale myndigheter har hatt et tett og nært

samarbeid om Østfoldpakken med tidligere samferdselsminister Dørum,

og det er viktig for saken og for måten dette har vært

behandlet på lokalt – de har jobbet både

effektivt og hardt for å få denne pakken fram – at

man legger samme vekt på dette både i departementet

og i Vegdirektoratet. Og jeg er av den overbevisning at hvis statsråden

prioriterer denne pakken så høyt som tidligere

statsråd gjorde, vil han gi politiske signaler om at dette

har høyeste prioritet. Og da spør jeg statsråden:

Vil han gjøre det?

  Da tidligere samferdselsminister Dørum

ble konfrontert med dette spørsmålet både under

finansdebatten sist høst og under behandlingen av samferdselsbudsjettet,

poengterte han stadig at det ikke skulle stå på Samferdselsdepartementet

når det gjaldt å få fram denne pakken.

Og han har sagt at han ser for seg at denne pakken, spesielt når

det gjelder E6, skal stå ferdig til år 2007. Og

jeg håper jo at statsråden har lagt seg dette på sinne

og vil følge opp denne delen. Det er klart at man skal

følge prosedyrer. Men jeg vet også at fylkespolitikerne

var i møte med Vegdirektoratet i går, hvor Vegdirektoratet

da på et spørsmål svarte, at de må avvente statsrådens

svar i Stortinget her i dag. Det jo et klarsignal om at her har

statsråden også muligheter til å gi signaler tilbake

om prioriteringen av denne pakken, slik at man får dette

fram så fort som mulig.

