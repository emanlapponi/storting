 Takk for gode orienteringer.

 Det gjaldt eurovignettdirektivet. Der er statsråden veldig opptatt av rabatter, og det høres ut som om hele eurovignettdirektivet handler om en rabattordning. Det gjør det selvfølgelig ikke. Direktivet handler i det alt vesentlige om å få kanalisert eksterne kostnader til transport, innenfor veiavgifter og infrastrukturavgifter, og muligheten for å differensiere avgifter og bruke dette direktivet som et virkemiddel til å gjøre transport mer bærekraftig. Det får vi høre veldig lite om hver gang regjeringen snakker om dette direktivet. Derfor lurer jeg på: Når får vi en bredere orientering om hva dette direktivet egentlig dreier seg om? Nå har jeg fått fatt i det, for det var lagt ut på journalen på fredag, og det er et veldig interessant og et veldig godt miljømessig transporttiltak for Europa. Jeg synes det er litt rart at den dimensjonen aldri kommer fram, det er kun denne ene passusen om 13

 Jeg har et spørsmål om eurovignettdirektivet. Det er jo slik i Norge i dag at vi har et takstregulativ for bompengesystemer som er tosidig. Det er ett som bygger på avløste fergeprosjekt, og så er det da de øvrige prosjekt. Og det er jo forskjellig struktur på det. Det er også forskjellig rabattstruktur. Så har vi bomringene, som jeg forstår er holdt utenfor dette, fordi det er «urban areas». 

 Jeg vil gjerne ha et litt skarpere presiseringsnivå på konsekvensene for eurovignettdirektivet for brukerne. Jeg synes statsråden er tilbøyelig til å legge til grunn at vi får en dyrere kostnad for brukerne. Det er ikke populært blant våre transportører. Men jeg begrunnet mitt spørsmål veldig tydelig med at norske bompengeprosjekter har det formål å finansiere en gitt sum penger innenfor en gitt tid. Så er rabattstrukturen tilpasset det. Da er det ikke bare muligheten til statsråden som ligger her. Det er også den jeg leser i Vegdirektoratets forslag, nemlig at man tilpasser de faste satsene til den rabattstruktur man eventuelt blir pålagt. Dermed får man den samme nedbetalingstid, og EU blir ikke fullt så stor og stygg som det kanskje kan se ut som i enkelte sammenhenger. Så det er to måter å gjøre dette på. Det synes jeg er litt viktig å få klarlagt, også fra statsråden.

 Bransjeorganisasjonene har gått inn for lave, flate satser, i tråd med direktivet – så de har iallfall skjønt det.

 Takk for gode orienteringer. Mitt spørsmål gjelder en ting som du ikke sa så veldig mye om, men som står på dagsordenen vår – eurovignettdirektivet som har vært til revisjon noen ganger. I disse dager opplever vi at storbyene våre innfører differensiert betaling for miljøbelastning, og eurovignettdirektivet går nettopp på muligheten for å beregne betaling for såkalte eksterne påførte kostnader for samfunnet. Jeg kunne tenke meg å få høre litt om hvordan det går med framdriften på det direktivet – om vi spiller inn noe fra norsk side.

 Jeg synes også det er veldig positivt at man legger opp til en arbeidsform med dialog, og er veldig spent på hvilken form man kommer til å velge. Om det skal gjøres som Solhjell var inne på her, overlater jeg til regjeringen og statsråd Helgesen å vurdere. Men det blir i alle fall en ny og spennende måte å diskutere disse sakene på, og ikke bare på etterskudd som jeg nærmest har en følelse av at de fleste EØS-saker har blitt i vårt system.

