 Interpellanten har reist et viktig spørsmål. De fleste av oss har et forhold til bil, i den forstand at de aller fleste av oss er brukere av bil. Jeg tror det er et underliggende premiss i mye av debatten at vi i reflekterte stunder er klar over at vi, hvis vi er uheldige en dag, kan komme til å havne i en meget alvorlig situasjon som bilførere.




Nå er det ikke slik, som det er sagt flere ganger her, at en hvilken som helst uaktsomhet bør føre til påtale. Men jeg synes det er veldig vanskelig som politiker å gi klare føringer om når det bør føre til tiltale, og når det ikke bør føre til tiltale. Uaktsomhet i et sekund, sa interpellanten. Ja, uaktsomhet i et sekund holder i massevis, hvis uhellet er ute. 1/10 sekund kan være nok, så hvis vi skal måle aktsomheten med ur, blir det også en vanskelig situasjon. En treåring som falt av en traktor – jeg innrømmer gjerne at jeg har kjørt traktor med mine barnebarn på. Jeg vil aldri påstå – ikke engang overfor meg selv – at det er spesielt aktsomt, men at alvoret i det er slik at jeg forhåpentligvis skjerper meg i slike situasjoner. Hvis jeg ikke ville tro på det, så får jeg la det være.




Jeg skulle ønske at dette forholdet vi har til bil, ikke medfører at vi i vår underbevissthet behandler bilen på annen måte enn annen «farlig» – jeg har lyst til å bruke det ordet – redskap. Bil er et alvorlig fremkomstmiddel å bruke, men det er få av den moderne teknikkens velsignelser som vi er villig til å tilgi så mye skader, også på personer, som bilen. Men for å være konkret: Jeg kan ikke se at vi bør ha andre aktsomhetskrav til bruk av bil enn det vi f.eks. har – for å ta et tema der statsråden og jeg jevnlig utveksler erfaringer – når det gjelder bruken av et gevær. Derfor vil jeg si det slik, i en sak som jeg slett ikke synes det er enkelt å ha en bestemt oppfatning om, at jeg i all hovedsak slutter meg til statsrådens resonnementer, og jeg synes at denne saken egner seg til behandling i domstolene innenfor det lovverket vi har.




