  Jeg vil gjerne få stille følgende spørsmål
til justisministeren:

«I et brev av 23. oktober 1998 fra
Justisdepartementet heter det at «departementet antar at
personer som ikke er villige til å etterleve våpenlovens
sentrale kontrollbestemmelser etter omstendighetene vil kunne anses å være uskikket
til å inneha skytevåpen».

Betyr dette at enkeltpersoner som ville etterprøve
lovligheten i norsk rett, for eksempel i forhold til Grunnloven § 102,
vil kunne anses uskikket til å inneha skytevåpen?»

  I likhet med 800 000 norske jegere
og skyttere føler jeg også at mange av disse bestemmelsene
er særdeles uklare. 

Når en person er, som statsråden
sier i sitt svar, kranglevoren – «vrangvillig» var
vel kanskje det ordet han brukte – skal vi selvsagt møte
det med reaksjoner. Så sier han samtidig at selvsagt vil
ikke et søksmål i forhold til om bestemmelsen
er grunnlovsstridig innebære at vedkommende blir ansett
for å være «uskikket til å inneha
våpen». Da må jeg få lov til å spørre
helt konkret: Er det å forsøke for norsk rett
lovligheten av enkelte kontrollbestemmelser i forhold til Grunnloven §102
innenfor rammen av det som statsråden definerer som å være «vrangvillig»,
eller er det ikke det?

  Vi fikk vel en forholdsvis generell utredning
av selvfølgeligheter istedenfor et svar, som jeg i hvert
fall tror norske skyttere gjerne ville ha.

Jeg tror jeg bare skal følge opp med å si
at vi hadde en runde om skytevåpen i spørretimen
for ikke så veldig lenge siden, og da gav statsråden
uttrykk for at han hadde den aller største tillit til norsk
skyttervesen og deres aktører, og at han ville opprettholde
og utbygge den beste kontakt med dette miljøet. Jeg må bare
få lov til å konstatere at så langt har
det fremstøtet ikke vært vellykket. Det er ingen
sak jeg får så mange henvendelser om – fra
borgere som jeg etter min beste oppfatning oppfatter som blant de
mest lovlydige vi har her i dette landet – som nettopp
håndhevelsen av våpenloven. Vi har da ikke bare Stortingets
vedtak; statsråden er sikkert kjent med at det også er
noe som heter forskrifter.

  Jeg vil få lov å stille
nok et spørsmål til justisministeren:

«I et brev fra statsadvokat Lasse
Qvigstad 9. mars 1999 til domstolene i Oslo stadsadvokatdistrikt
sies det blant annet at antall rettsdager pr. statsadvokat vil bli
redusert med 20-25 pst., og at det «allerede fra høsten
1999 i betydelig grad vil måtte avslå å ta
berammelser».

Hvordan forklarer statsråden dette,
for eksempel i forhold til bevilgningen på 30 mill. kroner
mer til domstolene enn i Regjeringens forslag, og hva vil statsråden
gjøre for å opprettholde aktivitetsnivået
ved domstolene?»

  I utgangspunktet og i sin form er dette et
aldeles utmerket svar. Det har bare den hake heftet ved seg at det
er i direkte motstrid til det Lasse Qvigstad opplyser i brev av
9. mars, som jeg nettopp refererte til i spørsmålet,
hvor han skriver at det vil bli en reduksjon på 20-25 pst.,
og at det allerede nå er klart at man «fra høsten
1999 i betydelig grad vil måtte avslå å ta
berammelser».

Nå kan selvfølgelig statsråden,
hvis han vil, med bakgrunn i bl.a. den debatten vi hadde i går,
si at dette er en sak som vedrører hans embetsutøvelse,
som han ikke har lyst til å komme nærmere inn
på i Stortinget. Men hvis han likevel skulle ha lyst til å fortelle
litt nærmere om det, kunne det være interessant å høre
når disse midlene ble tilført. Hva har statsråden
gjort for å informere Statsadvokaten i overensstemmelse
med dette, slik at vi kan forvente et brev som trekker tilbake det
Lasse Qvigstad her skriver?

  Det er bra at statsråden har denne
høye beredskap i forhold til hele straffesakskjeden. Men
vi må passe på at vi ikke flytter proppen fra
ett sted til et annet. Vi vet bl.a. at det pr. i dag er syv ubesatte dommerstillinger
i Gulating lagmannsrett. Det ser ut til at politiet ikke forteller
at de er overbemidlet – for å si det på den
måten. Hvis det er slik at de knappe midlene vi har på justissektoren,
nå flyttes fra politiet til påtalemyndighetene
f.eks., muligens også til dommerne, er det vanskelig for
meg å si at løsningen helt åpenbart er
til beste for hele straffesakskjeden. Hvis statsråden mener
at han har full kontroll over dette innenfor budsjettrollen og med
en uvilje til å være med på å plusse
på de totale midlene til justissektoren, blir vi nødt
til å følge denne saken, som han sier, meget nøye
fra Stortingets side, selv om det burde være unødvendig.

