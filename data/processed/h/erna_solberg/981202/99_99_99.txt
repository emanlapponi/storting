 Man lytter alltid med interesse når senterpartitalsmenn begynner å snakke om viktigheten av å ikke ha konsentrasjon og ha en fri og effektivt fungerende konkurranse. Dessverre synes jeg at interpellantens innlegg bar ganske sterkt preg av at det egentlig ikke er konkurransen eller de lave prisene som er hovedhensikten, men andre spørsmål som i dag ikke er en del av det som er hensikten med konkurranselovgivningen i Norge. 




Det 

er 

for stor konsentrasjon i dagligvaremarkedet hvis man ser på det prosentvis. Det er et problem som også har opptatt Høyre. For fem år siden skrev vi brev til daværende administrasjonsminister med spørsmål om hvordan man vurderte situasjonen og i hvilken grad konkurransemyndighetene tok hensyn til og så på dette spørsmålet. Vi fikk beskjed om at Konkurransetilsynet så på spørsmålet og hadde vurdert det, men at man mente at den konsentrasjonen og den utviklingen som var i dagligvarebransjen, var preget av konkurranse mellom de fire store enhetene, og at det derfor bidrog til det som først og fremst er hensikten med konkurranseloven, nemlig at man skal få lavere priser gjennom en fungerende konkurranse. 




Hvis det er slik at konsentrasjonen nå har blitt så stor at det ikke lenger gir lavere priser til forbrukerne, er det selvfølgelig et varsku om at man er nødt til å se nærmere på i hvilken grad konsentrasjonen er blitt så stor at man faktisk også utøver markedsmakt. 




Men det er et paradoks, som flere har nevnt, at denne sal har gitt markedsmakt til én type organisasjoner gjennom den lovgivningen som er vedtatt på konkurranseområdet, nemlig ved å unnta samvirkeorganisasjonene i primærnæringene fra de viktigste reguleringene. Det blir selvfølgelig vanskelig å få til en effektiv konkurranse på de viktigste områdene hvor Norge har høyere priser, fordi landbruks- og fiskeriorganisasjonene er unntatt og man innenfor disse områdene først og fremst har forhandlingsøkonomi, og ikke bruker konkurranselovgivningen. Kanskje man skulle brukt konkurranselovgivningen sterkere på begge områder. 




Jeg har en kommentar til et spørsmål som er reist av flere, om man ikke burde ta mer hensyn til de strukturelle endringene, endringene f.eks. i leverandørsituasjonen og endringene knyttet til at det har blitt færre dagligvarebutikker i løpet av årene, og at man burde se på andre prinsipper for konkurranseregulering. 




Hvis man går gjennom dette og ser på hva som er gjort etter at vi har fått færre dagligvarebutikker i Norge, vil man se at det er ikke konsentrasjonen av markedsmakt i dagligvarebransjen, men først og fremst den enkelte forbrukers endring av livsmønster som er viktig. Det er forskjell på hjemmearbeidende kvinner eller mødre som handler tre ganger i løpet av dagen i lokalbutikken, og husholdninger der man handler én gang i uken, bruker bil og kommer ut med ti poser fra handlesenteret, rett og slett på grunn av tidsfaktoren. Vi må ikke glemme at også forbrukerne har fått en endret hverdag, som gjør at hele handlemønsteret vårt endres. 




