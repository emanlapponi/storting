  Før jeg starter spørsmålet,
vil jeg bare rette opp en feil i det. Det henvises til tidligere
landbruksdirektør i «Fyresdal kommune»,
det skal være «Aust-Agder». Og der det
i samme setning står «i kommunen», skal
det stå «i Fyresdal kommune». Jeg kommer
til å lese mitt spørsmål med disse rettelsene.

Jeg har da følgende spørsmål
til landbruksministeren:

«I Dagens Næringsliv av 21.
desember 1998 kunne vi lese at tidligere landbruksdirektør
i Aust-Agder, som også eier den største eiendommen
i Fyresdal kommune, slipper boplikten. Fylkeslandbruksstyret i Telemark
innstilte på boplikt, men etter anke gav Landbruksdepartementet
fritak for denne.

Hvilke regelverk har Landbruksdepartementet
forholdt seg til i denne saken, og hva kan statsråden gjøre for
at boplikten blir lik for kong Salomo og Jørgen hattemaker?»

  Jeg skjønner at denne saken er avgjort.
 Og det er ikke selve den saken jeg er opptatt av, jeg er mer opptatt
av at den politikken og de regler som nå gjelder, blir
fulgt.  Når slike oppslag kommer i dagspressen, ser landbruksministeren
at det kan være uheldig overfor dem som blir pålagt
en boplikt, etter både en og to søknader?

  Nå sa jeg i mitt oppfølgingsspørsmål
at dette var et eksempel. Det var ikke denne saken vi skulle gå inn
og gjøre noe med, men den ble brukt som et eksempel også fordi
den var slått opp ganske stort i pressen, i Dagens Næringsliv,
med overskriften «Landbruksdirektør slipper boplikt».
 Det er klart at de som da blir pålagt boplikt, selvfølgelig
lurer på hva som har skjedd her.  Når man også i
oppslaget kan lese at ordføreren i Fyresdal kommune er
sterkt uenig i den avgjørelsen som er tatt, er det klart
at andre som kommer inn under samme ordning, med pålagt
boplikt, ikke skjønner noen ting av dette.  Derfor er det
viktig at landbruksministeren etter at en sak som dette har stått
i pressen, gir klar beskjed om hvordan den er avgjort.  Og det er
flott hvis den er avgjort innenfor lovens reglement, men det er
også viktig å løfte det opp og ut av
dette tinget.

