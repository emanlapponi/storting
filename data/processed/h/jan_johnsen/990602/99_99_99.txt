 Jeg har følgende spørsmål
til miljøvernministeren:

«Firmaet Applied Plasma Physics i
Stavanger, som i dag leverer systemer for støvrensing til
industrien, har ut fra dette designet et nedskalert system som vil
kunne fjerne 90 pst. av støvutslippet fra vanlige piper.

Kan statsråden se på muligheten
for å støtte igangsetting av et fullskalaprosjekt
på Grünerløkka i Oslo for å få dokumentert
miljøforbedringene i bydelen?»

 Jeg takker for svaret, som jeg synes var positivt.

I henhold til offentlige myndigheters egen
statistikk, Statistisk sentralbyrå og Statens institutt
for folkehelse, genererer oppvarming av hus ved olje 50 pst.
av svevestøvet målt i vekt, dvs. mer enn all biltrafikk
samlet. I tillegg har svevestøvet fra ved- og oljefyring
et høyere innhold av finstøv, som regnes som det
mest helseskadelige fordi det trenger dypere inn i lungene. Målt
i antall partikler står oppvarming etc. sannsynligvis
for nesten 80 pst. av støvet i Oslo.

Vil Miljøverndepartementet ved statsråden
gå inn i et samarbeid med Oslo kommune, slik at vi kan
få en fullskala prøve her, når det har
den enorme virkningsgraden som vi her snakker om? Oslo er jo den
eneste byen i Norge hvor det virkelig er problemer om vinteren.
Det er problemer også i andre byer, men ikke så store
som de Oslo har. Her kan vi altså få en fantastisk
mulighet, minister – eller president!

 Jeg har følgende spørsmål
til sosialministeren:

«Av alkohollovens kap. 10 «Kommunale
kontrollutvalg» fremgår det av § 10-4: «Kommunestyret
er ansvarlig for at utvalgets medlemmer og kontrollører
får den nødvendige opplæring for å kunne
ivareta sine oppgaver.»

Vil statsråden sørge for
at vi i forbindelse med kap. 12 får inn i forskriften at
de kommunale kontrollørene må ha avlagt og bestått «kunnskapsprøven»?»

  Jeg takker for svaret, som jeg ikke var fornøyd
med. Det er nemlig det stikk motsatte av det ministeren sier, som
er tilfellet. Disse kontrollørene har ikke kunnskap. De
har heller ikke 

fått 

kunnskap, så det
er snakk om å klare å gi dem kunnskap nå når
vi har en prøve som de kan gå opp til. 

I Sirdal kommune hadde Securitas ansvaret for
kontrollen, og der ble det da en sak: To steder ble stengt, i henholdsvis
en uke og 14 dager. Dette var oppe til behandling i kommunestyret,
og jeg må få lov å referere:

« Ordfører
Torjus Kvæven fortalte at han hadde stusset straks han
leste befaringsrapportene. Han reagerte på at de virket
både rotete og selvmotsigende:

– Jeg har blant annet forhørt
meg om hva slags skolering kontrollørene har som gir dem
kompetanse til å gjøre denne jobben. Det tok sin
tid å få svar på dette hos Securitas.
Men til sist fikk jeg vite at de ikke har gjennomgått noen
spesifikke kurs, opplyste Kvæven.»

Kommunen hadde altså ikke gjort noen
ting i denne saken. Dette er problemet, sosialminister!

