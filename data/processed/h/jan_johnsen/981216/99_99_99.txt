 Jeg har følgende spørsmål til samferdselsministeren:




«Transportdemonstrator-prosjektet var et forskningsprosjekt satt i gang for å effektivisere transportbransjens behov i Norge. Nødetatens muligheter og behov ble utviklet underveis. Det er nå laget vektorbaserte digitale kart som vil være et viktig hjelpemiddel for nødetaten.




Kan statsråden se på muligheten av at nødetaten i Norge, brann, helse og politi, i fremtiden får en kostnadsfri oppdatert tilgang på disse kartene?»




 Jeg takker statsråden for svaret, som jeg faktisk syns var positivt. Jeg oppfattet avslutningen slik at nødetaten kan forvente at det kan bli en effektivisering på kostnadssiden som gjør det mulig for nødetaten å ta i bruk dette systemet. Det som er problemet i dag, er at det er veldig dyrt å komme inn på dette systemet, men når vi vet hvilke muligheter dette åpner for når det gjelder å berge liv og hindre katastrofer, syns iallfall jeg at det er meget viktig at dette blir tilgjengelig så raskt som mulig, spesielt for nødetaten. Jeg forstår ministeren slik at han er innstilt på å være med og se på dette, slik at vi får en effektivisering også av nødetaten gjennom dette hjelpemiddelet. Jeg går ut fra at ministeren kan svare positivt på det.




 Jeg har følgende spørsmål
til miljøvernministeren:

«I Time kommune har fornminnemyndighetene
krevd 15 mill. kroner av utbygger for å frigi et for lengst
ferdigregulert boligområde. Området vil etter
dette være vanskelig å få utbygd, grunnet
høye tomtekostnader. Dagens praksis for slike inngrep bidrar
generelt til å svekke rettsbevisstheten på dette
viktige verneområdet. 

Vil statsråden sørge for
at det etableres saksbehandlingsprosedyrer som kan forebygge private-
og samfunnsøkonomiske tap som følge av at fornminneinngrep skjer «vilkårlig»?»

  Jeg bad ikke om at denne saken skulle ligge
til grunn for svaret – jeg bare refererte til slik tilstanden
er. Men det sier seg selv at en arealdisponering etter en stadfestet
kommuneplan blir illusorisk dersom en fagmyndighet gis muligheter
til etter eget skjønn å endre arealutnyttelsen
i sluttfasen av prosessen. 

Det er også en stor svakhet når
det er slik at det er den samme instans som bestemmer hva som skal
gjøres. Eksempelvis er det de samme mennesker som bestemmer hva
som skal undersøkes, og hvor mye dette skal koste. De står
selv som utførende for utgravingene, og bestemmer selv
når disse skal utføres. I realiteten snakker vi
her om at dette er en beskatningsrett som er gitt til de arkeologiske
institusjonene. Synes ministeren at dette er en tilfredsstillende
ordning i dagens samfunn?

