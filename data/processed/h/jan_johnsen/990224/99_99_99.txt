  Jeg har følgende spørsmål
til samferdselsministeren:

«De fleste bedrifter av noen størrelse
har en frankeringsmaskin. Det hender også at det blir frankert
feil. Men for å få refundert denne feilfrankeringen
må beløpet være på minst 110
kroner. Det er ikke mulig å samle opp flere feilfrankeringer
for å komme over dette beløpet. Den ordningen
som Posten Norge BA her har laget for sitt eget monopolsystem, tar
altså tusenvis av kroner urettmessig fra bedriftene.

Kan statsråden se på dette,
slik at ordningen blir mer bedriftsvennlig?»

  Jeg takker for svaret. Jeg var selvfølgelig
ikke fornøyd med det, men jeg kan prøve meg igjen.

Jeg vil foreslå for samferdselsministeren å se
på muligheten av å kunne samle opp disse feilfrankeringene
og eventuelt levere dem inn hvert kvartal eller hvert halvår. Dermed
vil administrasjonstiden for å takle disse problemene
gå ned, og bedriftene ville få refundert det som
de rettmessig har krav på. Jeg ser på dette nesten
som en konfiskering av penger, som bedriften ikke har sjanse til å komme
unna, og det er ganske pussig at det er en monopolbedrift
som praktiserer en slik ordning. Hadde det vært muligheter
for å ha private her, hadde denne ordningen vært
helt annerledes, og vært sett på som bedriftsvennlig.

  Jeg oppfatter dette svaret som positivt, og
takker selvfølgelig for det.

Grunnen til at jeg stresser dette litt, er
bl.a. at det partiet som samferdselsministeren kommer fra, har gått
veldig høyt ut når det gjelder små og
mellomstore bedrifter. Mye av det som angår små og
mellomstore bedrifter, gjelder lønnsomheten, om en skal
ha det i fortsettelsen. Byråkratiske ordninger var også en
del av de tingene som ikke minst Venstre var høyt på banen
med. Jeg går derfor ut fra at samferdselsministeren virkelig
går inn og ser på dette, for det er et irritasjonsmoment
for både små og store bedrifter i dette landet.
Hvis ministeren kunne love meg å gå inn og ikke
bare vente til han får følelsen for det, ville
det vært veldig positivt.

