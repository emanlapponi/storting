 Jeg tillater meg å stille følgende
spørsmål til kulturministeren:

«I Romerikes Blad 22. januar 1999
fremkommer det i et intervju med tidligere prosjektleder for Rikspolitisk historisk
senter på Eidsvoll fra 1988 til 1992 at merkostnaden ved å sikre
de vanskelige grunnforholdene i verste fall vil bli 6-7 mill. kroner.
Statsbygg opererer med en merkostnad på 25 mill. kroner.

Er statsråden kjent med opplysningene
fra den tidligere prosjektledelsen, og hva mener statsråden
om en differanse på bortimot 20 mill. kroner for sikring
av grunnforholdene?»

  Jeg takker statsråden for svaret,
selv om hun ikke svarte på spørsmålet
mitt. Det er mange ting som avhenger av og henger sammen med de vanskelige
grunnforholdene og trafikkløsningen, men det er ikke noe
nytt. Det som forundrer meg, er at det er en differanse på 20
mill. kr når det gjelder sikring av grunnforholdene; de
kan umulig ha forandret seg så mye på få år.
De som har jobbet med dette prosjektet i fire år, seriøse,
anerkjente fagfolk, kan da ikke være helt på jordet, for å si
det slik. Det jeg også har undret meg sterkt over, er hvorfor
ikke Statsbygg har vist interesse for den kunnskapen som ligger
i prosjektet fra før. De er faktisk ikke interessert, til
tross for at de er tilbudt denne kunnskapen. Statsbygg bare «antar»,
ifølge det statsråden fremførte, at den
ikke holder mål. Jeg er bekymret fordi dette vil ha konsekvenser
for det videre veivalg og for fremdriften  av prosjektet. Jeg prøver
meg igjen: Er ikke statsråden i likhet med meg, forundret
over at de to faginstansene har så ulik oppfatning når
det gjelder sikring av grunnforholdene på tomten?

