 

(ordfører for saken):

 Bakgrunnen for forslaget i Dokument nr. 8:107 for 1997-98 fra representantene Kristin Halvorsen og Olav Gunnar Ballo er at det gjennom en serie reportasjer i Dagbladet i fjor ble avslørt at norske myndigheter i tiden etter annen verdenskrig har brukt psykisk utviklingshemmede mennesker og psykiatriske pasienter i stråleeksperimenter ved norske sykehus. Blant annet var det forsøk med kastrasjon ved røntgenbestråling, og større norske sykehus var på 1950-tallet involvert i forsøkene.




Jeg vil berømme representantene Halvorsen og Ballo for å ha tatt opp denne saken. Den er en svart flekk i vår historie som det er sterkt behov for å rydde opp i og få klarhet i. Hvis det er begått overgrep, må de det gjelder så langt det overhodet er mulig, bli behandlet på en skikkelig måte og få oppreisning.




Formålet med disse eksperimentene var at norske leger og forskere skulle spesialisere seg på de biologiske og genetiske virkningene av stråling av mennesker. Det er i tillegg avslørt at det fremdeles finnes et sentralregister over mennesker som ble betegnet som å ha uønsket arvestoff på grunn av rase, misdannelser, psykisk utviklingshemming, sinnslidelser, kriminalitet og andre egenskaper som ble ansett som mindreverdige og uønskede. Det har også fremkommet at de som stod i dette registeret, risikerte å bli tvangsplassert i institusjon. Registeret skal inneholde navn på over 11 000 familier. Det eksisterer fremdeles og inneholder svært sensitive opplysninger. Forslagsstillerne mener det er behov for å få en uavhengig nasjonal gransking av de forholdene som har kommet fram, og at det bør vurderes erstatning til dem som har vært utsatt for slike forsøk.




Det tidligere Sentralregisteret for åndssvake ble opprettet av Sosialdepartementet i 1948 og var hjemlet i lov nr. 5 av 28. juli 1949 om hjem som mottar åndssvake til pleie, vern og opplæring, og i tidligere lov nr. 4 av 28. juli 1949 om anstalter og hjem for epileptikere med forskrifter til gjennomføring av loven. Registeret stammer fra Statens hjem for åndssvake og Emma Hjorths Hjem i Sandvika. Materialet er fra perioden 1950-1965. Det ble gjenfunnet i 1995 ved Emma Hjorths Hjem, og Statens helsetilsyn er nå den formelle eier av registeret.




I sin tid ble registeret opprettet som et hjelpemiddel for å planlegge utbyggingen av åndssvakeomsorgen i etterkrigstiden. Åndssvakebegrepet som var brukt, var meget vidt og omfattet bl.a. spesielle raseforhold, kartlegging av arveanlegg, sterilisering, drikkfeldighet og annen sosial nød. Registeret hadde en egen post på statsbudsjettet helt fram til 1980.




Gjennom Aslak Syses avhandling «Rettssikkerhet og livskvalitet for utviklingshemmede» i 1995 fremkommer det at registeret ble opprettet uten forankring i stortingsvedtak eller lov, og at registeret ikke ble brukt i forskningsøyemed.




En enstemmig komite slutter seg til hensikten med forslaget og behovet for en vurdering av de forhold som er kommet fram. Komiteen er også av den oppfatning at verken Statens helsetilsyn eller departementet skal gjøre en slik vurdering.




Helseministeren redegjorde i brev til komiteen datert 28. oktober 1998 for at Norges forskningsråd er blitt anmodet om å sette i gang et forprosjekt for å kartlegge hva som finnes av dokumentasjon i eksisterende arkiver. På bakgrunn av resultatene vil det bli vurdert å sette i gang et større flerfaglig prosjekt for å se på sterilisering på medisinsk grunnlag, mulige etiske overgrep og humanetikk fra 1945 og fram til vår egen tid.




En enstemmig komite er tilfreds med de tiltak som er satt i verk fra departementets side både for å undersøke og avdekke forholdene rundt bruk av psykiatriske pasienter og åndssvake i steriliseringseksperimenter og forholdene rundt Sentralregisteret for åndssvake. Jeg vil gi honnør til helseministeren for at han så raskt etter at disse forholdene ble kjent, satte i gang tiltak for å få en avklaring.




Komiteen er også opptatt av at Regjeringen på bakgrunn av undersøkelsene må komme tilbake til Stortinget med en vurdering av hvorvidt det bør ytes erstatning. I tillegg ber komiteen om at Stortinget blir holdt orientert om utviklingen i det pågående arbeidet.




Komiteen anser at hensikten med Dokument nr. 8:107 for 1997-98 er oppfylt i og med redegjørelsen fra helseministeren i brevet av 28. oktober 1998 og redegjørelsen i St.prp. nr. 1 for 1998-99. For øvrig viser jeg til komiteens innstilling om at forslaget vedlegges protokollen.




