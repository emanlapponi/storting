 Jeg er helt enig med statsråden i at det først og fremst er ved teknologiforbedring på dette området at NO

x

 -utslippene kan reduseres. Jeg skal ikke gå inn i drøftelsen av hvor lang tid det har tatt å få denne avtalen på plass med næringsorganisasjonene, og hvor klokt det var å ha en avgift alene som et førsteutspill. Der vil jeg egentlig bare vise til Lars Peder Brekks innlegg, som har problematisert dette på en også for meg dekkende måte. 




Men på ett område er Norge faktisk i den situasjon at vi påvirker teknologiutviklingen direkte. Det er i petroleumssektoren, hvor det er departementet som godkjenner den teknologi som skal brukes på hvert enkelt felt. Plan for utbygging og drift av hvert enkelt felt må jo forelegges departementet og direktoratet, som godkjenner om man kan bruke turbiner med lavt NO

x

-utslipp, eller om man kan bruke turbiner med høyere utslipp av NO

x

 . 




Mitt spørsmål til statsråden er egentlig mer direkte: Hvorfor fortsetter man å godkjenne turbiner med høyt NO

x

-utslipp på områder der det fins tilgjengelig teknologi, og der det er mulig med en godkjenning fra norske myndigheter til å gjøre det direkte? Kostnadsspørsmålet i dette tilfellet ligger først og fremst hos staten, for fradragsretten her er så høy at det i praksis er staten som betaler kostnadene.




