 Takk. Jeg har nettopp lyst til å henge meg på det vi nå har vært innom. Først til Granum: Man sier at det er ingen uenighet om at smitten vil komme til å øke, dog sa han i sin innledning at det ikke nødvendigvis vil skje over natten, men i hvert fall over en 10-15-årsperiode. Det er for så vidt dystre perspektiver, men spørsmålet til akkurat det blir: Er ikke det noe som i så fall vil komme til å skje uavhengig av den endrede, den reforhandlede avtalen som vi nå behandler? – Og jeg henger på også til Veterinærforeningen nettopp i kjølvannet av det Bjarne Håkon Hanssen spurte om: Er noe av forklaringen på Veterinærforeningens holdning at de i motsetning til Helsetilsynet og Næringsmiddeltilsynet ikke har korrigert seg i forhold til proposisjonen etter at den er fremlagt for Stortinget? For ellers lurer jeg på: Hva er det i de forslag til tiltak som ligger i den utredningen fra Veterinærforeningen, som ikke er oppfylt i forhold til punktene 2.4 til 2.10 i forhold til proposisjonen? Det kunne det ha vært interessant å vite. Selvfølgelig er man ikke bønnhørt på punktene før det, som nemlig konkluderer med at man skal si nei til denne avtalen. Takk.

