  Jeg er enig med representanten Foss i at det
er viktig at norsk næringsliv har konkurransedyktige vilkår.
 Regjeringen fører en politikk med dette som siktemål.
 Finanspolitikken er rettet inn mot å legge  grunnlaget
for lavere rente.  Det begynner å virke.  Inntektspolitikken
tar sikte på å bringe pris- og lønnsveksten
ned på nivået hos våre handelspartnere.
 Det er derfor også gledelig at det regjeringsoppnevnte
Arntsen-utvalget, som leverte sin innstilling i går, viser
at det er bred tilslutning til dette også blant arbeidstakerorganisasjonene.
 

Det kan være flere årsaker
til at noen norske selskaper i det siste har flyttet, eller vurderer å flytte,
deler av sin virksomhet til andre land.  En hovedårsak
er at selskapene i økende grad har blitt internasjonale
i sin virksomhet.  For mange norske selskaper er det ønskelig å etablere
deler av virksomheten utenlands, f.eks. for å oppnå større nærhet
til industrielle miljø i andre land eller til viktige markeder
for produkter.  Et selskap vil normalt ha ett hovedkontor.  Når
selskapene slår seg sammen over landegrensene, må nødvendigvis
et av landene miste sitt hovedkontor.  Det er neppe mulig for et
lite land som Norge å bevare hovedkontorene innenlands
for alle større selskap.  

Det er en krevende oppgave å legge
til rette for lokalisering av næringsvirksomhet i Norge
i en tid der vi står overfor økt kapitalmobilitet
og økende konkurranse mellom land når det gjelder å tiltrekke
seg investeringer.  Den grunnleggende utfordringen er derfor å sikre
at Norge fortsatt skal være et attraktivt og gunstig land å drive næringsvirksomhet
i.  Regjeringen har både i næringsmeldingen og
i eierskapsmeldingen presentert hovedelementene i sin næringspolitiske
strategi i fire forhold:

1.	Det skal bli enklere å starte
og drive bedrifter i Norge.

2.	Det skal satses på kunnskap og kompetanse.

3.	Det skal legges til rette for et allsidig og miljøvennlig næringsliv
i hele landet.

4.	Det skal legges til rette for at norsk næringsliv
kan utnytte mulighetene i en globalisert økonomi.

Hva som avgjør næringslivets
valg av lokaliseringssted, er sammensatt.  Sammenlignet med våre
viktigste handelspartnere mener Regjeringen at rammebetingelsene
i Norge på en rekke områder er gode.  Men det
kan også være forhold som trekker i negativ retning.
 For å belyse disse spørsmål vil Regjeringen
nedsette en kommisjon som skal drøfte strategier for sysselsetting
og verdiskaping i et langsiktig perspektiv.  Fristen for utvalgets
arbeid blir 1. juli 2000.  Dette er bl.a. en oppfølging
av NHOs initiativ til en lokalisering – Norge-kommisjonen.

Det har i mediene vært fremholdt at
skatteregler er en viktig årsak til at hovedkontor legges
andre steder enn i Norge.  Men det har ofte ikke vært presisert
hvilke skatteregler som skal være årsaken.  Norske
aksjonærer vil normalt få høyere skatt
på utbytte dersom hovedkontoret flyttes til utlandet. 
Det skulle derfor ikke være noen motivasjon i dette for å legge
det til utlandet.  Også selve bedriftsbeskatningen er relativt
lav i Norge i internasjonal sammenheng – den er som kjent
28 pst. av utbyttet.  Men vi er villige til å gjennomgå skatte-
og avgiftsreglene bl.a. på nordisk nivå for å sikre
at det blir mest mulig attraktivt å lokalisere bedrifter
til Norge.

