 Jeg tillater meg å stille følgende
spørsmål til justisministeren:

«Fra krisesentre for mishandlede og
voldtatte kvinner kommer det meldinger om at det er stor pågang
fra kvinner av utenlandsk opprinnelse som har blitt hentet til Norge
for å inngå ekteskap med menn både av
norsk og utenlandsk opprinnelse. Dersom disse kvinnene forlater sin
mann kan de risikere å bli sendt ut av landet.

Vil statsråden iverksette nødvendige
tiltak for å bedre disse kvinnenes rettigheter og livssituasjon?»

  Jeg takker for svaret, et svar som jeg synes
var veldig oppløftende. 

Dette gjelder kvinner som er i en vanskelig
situasjon, og som står overfor et veldig vanskelig valg.
Forlater de ekteskapet på grunn av mishandling, frykter
de at de kan bli sendt ut av landet. Nå sa justisministeren
noe gledelig annet i  den sammenheng. Valget som mange har stått overfor,
har vært å fortsette ekteskapet til tross for
mishandlingen. 

Det er bra at det kommer nye retningslinjer,
og at dette området gåes skikkelig igjennom. Men
et sentralt punkt er dette med mishandling – et vanskelig
juridisk område med mange gråsoner. Vil disse
forholdene bli grundig behandlet i forbindelse med de retningslinjene som
er varslet, slik at det blir klare forhold også på det området?

