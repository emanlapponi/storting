 Det er prisverdig at dette blir satt på dagsordenen i Stortinget. Det er et stort og komplisert problem som skaper stor fortvilelse, også med tragisk utfall og utgang for mange. Men det er et komplisert problem, som bl.a. helseministeren var inne på. Det gjelder både psykiatri og somatikk, det gjelder flere nivåer og behandlingsenheter i helsevesenet vårt, og det har både kulturelle og sosiale sider, bl.a. i forhold til de trender som gjelder når en snakker om kroppsutvikling og spisevaner. Gledelig er det da at det er bred og tverrpolitisk enighet her. For mitt vedkommende vil jeg vise til hva representanten Marit Tingelstad sa i forbindelse med den interpellasjonen som i dag ble behandlet før denne. Når det gjelder spiseforstyrrelser, er det veldig viktig med tverrfaglig kunnskap og behandling, større kompetanse på alle områder innenfor helse, skole og i alle faser, forebygging, symptomoppdagelse, behandling, ettervern og oppfølging.




Som helseministeren sa, tror jeg at det også trengs et folkeopprør mot dette, mot mote- og trendpresset, slik at markedet og reklamebransjen får merke at det ikke er grobunn for og respons på deres aggressive markedsføring og trendsetting når det gjelder en del av det som er årsaken til denne utviklingen.




Kultur, helse og miljø er gode stikkord for å utvikle et sunnere samfunn. Jeg tror det er viktig å minne om noen av de gamle begrepene i den sammenheng. Fysisk aktivitet ble nevnt i forrige debatt, og det tror jeg er veldig viktig. Vi hadde et begrep som het «fysisk fostring» tidligere, som jeg tror vi skal ta fram igjen, sammen med begrepet «en sunn sjel i et sunt legeme». Det er viktig at vi har fysisk aktivitet, men kanskje uten en del av det presset som vi ser i dag når det gjelder prestasjoner og kroppsfokusering. Kosthold og holdninger i de enkelte hjem og rundt den enkelte ungdom er viktig, og der bør kanskje mange gå i seg selv. 




Så er det den offentlige sektoren. Helsestasjonene, skolehelsetjenesten og primærhelsetjenesten er de som kanskje raskest kan oppdage disse problemene. En ting vil jeg fokusere på i denne sammenhengen, og det er skolehelsetjenesten i videregående skole. Den har lett for å falle litt utenfor, og det er veldig viktig at den følger opp disse tingene. Spesielt årvåken skal en være på overgangen fra barndoms- og ungdomstiden og inn i voksenalderen slik samfunnet har satt det aldersskillet. Helseministeren var selv inne på dette når det gjaldt psykiatri. Sosialkomiteen poengterte dette i forrige periode, og jeg håper at det kan følges opp veldig årvåkent nå, slik at ingen havner i ingenmannsland eller blir kasteballer mellom de ulike nivåer. 




Kompetansehevingen ved psykiatriske sentra og poliklinikker er viktig. Det er enda mer viktig at den kompetansen kommer ut til primærhelsetjenesten, slik at en kan få lagt dette til det nivået hvor barn og ungdom befinner seg i en vanskelig periode og hvor man kan utvikle spiseforstyrrelser. 




