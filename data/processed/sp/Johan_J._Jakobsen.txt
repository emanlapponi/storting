 I St.prp. nr. 100 for 1991-92 ble det sterkt presisert at grensekontrollen den gang var, som det het, avgjørende for opprettholdelse av vår gunstige dyrehelse. Det var ikke bare viktig, men den ble bedømt som avgjørende. Man må kunne gå ut fra at det var en vurdering som departementet hadde tatt i utformingen av proposisjonen som var faglig vurdert og faglig begrunnet. 

 Jeg slår da fast at det i det en kan kalle veterinærpanelet, er enighet om at smittesituasjonen i EU er verre i dag enn den var på det tidspunkt da St.prp. nr. 100 ble fremmet. Da må vi finne ut av hva som er forklaringen på at en med en verre situasjon fraviker en kontrollform som en i samme proposisjon bedømte som kvalitativt bedre enn det kontrollsystem og det tilsynssystem som nå etableres bl.a. med stikkprøvekontroll. Er det også enighet om at grensekontroll kvalitativt er et bedre og sikrere kontrollsystem enn det system som skal erstatte det grensevernet og den grensekontrollen som i St.prp. nr. 100 ble vurdert som avgjørende for en fortsatt gunstig dyrehelse i Norge?

Jeg vil følge opp det svaret som Solbakken gav på spørsmålet fra Bjarne Håkon Hanssen i stad. 

Forbrukerrådet var jo i går inne på at det ideelle, det beste ville være hvis man kunne kombinere dagens system med grensekontroll med et mer utbygd system når det gjelder stikkprøver i markedet. Vil dere strekke dere så langt som å si at en slik løsning ville være å foretrekke, framfor at man kutter ut det etablerte og erstatter det med noe helt nytt?

For det første oppfattet jeg det slik at dagens system innebærer at før partiet blir frigitt, vil det foreligge et analyseresultat som gjør at alternativet faktisk kan være at partiet sendes ut av landet og returneres. Det var en meget interessant opplysning.

