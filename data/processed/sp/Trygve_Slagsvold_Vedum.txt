 Datalagringsdirektivet og implementering av det har også vært løftet av to andre komitémedlemmer. Alle fikk med seg, med interesse, at Island ikke ønsket å foreta implementering i fjor høst. Nå blir det varslet at de heller ikke er modne for det nå, den 10. februar – som også står omtalt i papirene til møtet. I den islandske debatten peker man på at man ønsker å se EUs evaluering av datalagringsdirektivet. Da kan det ta relativt lang tid før man er modne på Island – eventuelt ikke er modne – til å implementere direktivet. Så det ville være veldig interessant å høre utenriksministerens vurderinger av hvordan det vil påvirke den norske planen med å implementere direktivet fra 1. juli 2012. 

 Når det gjelder situasjonen på Island, er det jo et bredt engasjement her på huset – i alle partier, tror jeg. Det er to folk som står hverandre nært. Derfor er det også veldig mange kontakter på tvers. Mange følger jo situasjonen på Island med veldig stor uro. 

 Bare en kort merknad til Skovholt Gitmarks innlegg. Jeg synes en også i dette forumet skal være forsiktig med å karakterisere medrepresentanters politiske engasjement med forskjellige typer uttrykk, sånn som vi er det i stortingssalen, bare for å ha presisert det.

Takk for redegjørelsen. 

 Som statsråden redegjør for, er det helt tydelig at man har gjort et omfattende arbeid i forhold til å ivareta norsk alkoholpolitikk. Jeg vil bare på vegne av Senterpartiet få understreke en gang til hvor viktig denne saken blir sett på som. Norsk alkoholpolitikk handler om pris og avgift, tilgjengelighet, holdningsskapende arbeid, og ikke minst det reklameforbudet vi har. Vi fra vår side frykter hvilke videre konsekvenser en slik åpning vil få i forhold til andre medier, hvis vi først åpner for rettede sendinger fra Storbritannia. Jeg er iallfall glad for at statsråden her signaliserer at en ikke har noen intensjon om å gi opp, og at en vil gå nye runder og gjøre nye vurderinger på hvordan man kan gå fram for å klare å opprettholde en av pilarene i norsk alkoholpolitikk.

Utenriksminister, jeg har et spørsmål som gjelder Det europeiske flysikkerhetsbyrået. Jeg har forstått det slik på de ulike aktørene at selve saken som sådan ikke oppfattes som spesielt stor, men at det er det prinsipielle ved den som er det viktige, at vi gir en myndighet utenfor norsk kontroll bøteleggingskompetanse overfor norske enkeltpersoner og foretak. Det er et helt nytt skritt i forhold til det vi har nå. 

 Statsråden sier at han er opptatt av at man skal få en stor andel av forskningsmidlene som vi investerer gjennom Horisont 2020, tilbake. Vi er opptatt av å ha forskning på tvers av landegrenser, men hva er strategien for at vi skal få en større andel tilbake? Når mener statsråden at vi skal være fornøyd? Med de tallene vi har sett før, blir dette et svært kostnadskrevende prosjekt som vil bety et stort og tungt innhogg på statsrådens forskningsbudsjett, så hvilken strategi har statsråden for det? Og hvordan tror statsråden det kan vri forskning i Norge fra forskning på det vi ser på som nasjonale behov, til andre typer prosjekter?


 Jeg skal prøve å være rask, for her er det knapp tid. Jeg vil begynne med punktet på dagsordenen om EØS-midler og markedsadgang for fisk og gi uttrykk for det som jeg også har gitt uttrykk for før, at da EØS-avtalen ble inngått i 1992, ble det understreket både fra EUs side og fra norsk side at det er en avtale som er gjensidig fordelaktig, at det skulle være størst mulig utbytte for begge parter, og at det er en balansert karakter i avtalen. Det var bare et minimalt startbeløp vi bidro med de første årene, så har det blitt større og større. og fra Senterpartiets side mener vi at det er helt urimelig at det nå skal være en økning. Det bør være en reduksjon, ikke minst med tanke på at det er en balansert karakter i avtalen, og at EUs egne midler går ned. Jeg tror det er svært sjelden at man gjør den type koblinger med markedsadgang på enkelte produkter og betaling for markedsadgang ved andre områder innenfor EØS-avtalen der det går motsatt vei. Vi tar ikke betalt for at EU får markedsadgang på våre markeder, og avtalen skulle være balansert. Det er en kommentar.


 Takk for det.

I går hadde vi en god dag i Stortinget, der vi diskuterte Grunnloven og viktigheten av Grunnloven. Finansministeren var også innom Grunnloven nå i forbindelse med sin redegjørelse. Men jeg er ikke sikker på om jeg hørte henne rett. Vi har hatt et banktilsyn i Norge siden år 1900, og noe av det mest grunnleggende i et land er det finansielle systemet. Med den nye tilsynsstrukturen som ligger i EU, der de kan få beslutningsmyndighet overfor både myndighetene, bedrifter og borgere, er det ingen tvil om at dette er en suverenitetsavståelse, som gjør at det må behandles etter § 93 hvis man skal slutte seg til EUs finanstilsyn. Er finansministeren enig i en slik vurdering?


Finansministeren har jo opplevd hvor viktig Finanstilsynet er i hverdagspolitikken, også i forhold til hvilke krav Finanstilsynet stiller til det norske bankmarkedet. Det skaper også stort politisk engasjement i alle leire, både før og etter et valg. og når vi nå diskuterer å slutte oss til EUs finanstilsyn, som også vil kunne ha beslutningsmyndighet overfor myndigheter, enkeltpersoner og bedrifter, vet vi at det kan ha stor betydning også for den hjemlige politiske debatten.


