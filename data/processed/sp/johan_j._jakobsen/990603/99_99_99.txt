 Jeg syns det er ganske oppsiktsvekkende når Arbeiderpartiets telepolitiske talsmann, Schjøtt-Pedersen, blir konfrontert med en meningsløs og – unnskyld uttrykket – tåpelig pressemelding, som neppe uttrykker hva han egentlig mener, og da holder et innlegg ved avslutningen av debatten uten overhodet å kommentere den dokumentasjon på uetterrettelighet og forvirring som Jorunn Ringstad har presentert. For det kan ikke være slik – eller er det kanskje slik – at representanten Schjøtt-Pedersen på samme dag og i samme debatt er i stand til både å kritisere sentrumspartiene for at vi avviser maksimalpriser, og samtidig i en pressemelding serverer det nærmest komiske vrengebildet hvor han sier at sentrumspartiene går imot «minstepriser».




At Schjøtt-Pedersen, Arbeiderpartiets talsmann, overhodet ikke berører denne dokumentasjonen på tøv og tøys som Jorunn Ringstad presenterte fra talerstolen nettopp, er ganske oppsiktsvekkende. Men det står i rimelig samsvar og i stil med det Schjøtt-Pedersen tidligere har presentert i denne saken, bl.a. i den framstillingen som ble gitt i avisen Nordlys sist mandag, 31. mai. Vi har opplevd at representanter for sentrumspartiene og Høyre har funnet det nødvendig å gå ut med et leserinnlegg, og har vært nødt til å ta i bruk det jeg vil kalle for uparlamentariske uttrykk for overhodet å finne en treffende beskrivelse av det oppslag som Nordlys brakte i denne forbindelse.




Jeg vil bare til slutt si meg helt enig i det Høyre og de tre sentrumspartiene avslutter med i sitt motsvar til det innlegg som var presentert i Nordlys, nemlig: 







«Schjøtt-Pedersen bør i framtida avgrense seg til å si hva han selv mener, en oppgave som i seg selv kan være krevende nok.»




Og det Jorunn Ringstad presenterte i stad, var en ytterligere bekreftelse på det siste.




