  Jeg tillater meg å stille følgende spørsmål
til helseministeren:

«I henhold til flere oppslag i avisa
Nordlys før og etter foregående helg, så er
akuttberedskapen i forhold til alvorlige stråleskader sentralisert
til Oslo, mens Regionsykehuset i Tromsø kun har
kompetanse til å ta seg av mindre skader som følge
av radioaktiv stråling. 

Mener statsråden at det er klokt å sentralisere
atomberedskapen i forhold til stråleskader på en
slik måte?»

  Jeg takker statsråden for svaret.
Det var en nyttig avklaring i forhold til den engstelse og oppfatning
som har kommet til uttrykk i Distrikts-Norge, om at all medisinsk
beredskap og kompetanse skal sentraliseres til Rikshospitalet
og Radiumhospitalet.

Jeg oppfatter det slik – statsråden
må gjerne korrigere meg – at den medisinske beredskapen
ved stråling og atomulykker skal ivaretas av de respektive
regionsykehus, og at de statlige sykehusene har et ansvar utover
det som kan dekkes regionalt.

Jeg minner også om at utenrikskomiteen
i en innstilling har bedt om at Regionsykehuset i Tromsø blir
gitt et spesielt ansvar.

   Jeg tillater meg å stille følgende spørsmål
til justisministeren:

«Fem ungdommer ble for ett år
siden dømt til fengsel og prøvetid under tilsyn
for en rekke forhold, hvorav ran var det hyppigste. Nesten et år
etter at dommen falt, og over to år etter at de siste ranene
ble begått, har ungdommene ikke fått noen straffereaksjon
eller tilsyn da dommene ikke har blitt oversendt Kriminalomsorg
i frihet som har ansvar for å iverksette dommen. 

Er statsråden enig i at dette er uakseptabelt,
og at noe må gjøres øyeblikkelig for å få brakt
slik praksis til opphør?»

  Jeg takker statsråden for et positivt svar.

Treg iverksettelse av dommer gjør
det mulig for mange straffedømte personer å gjøre
seg skyldig i nye kriminelle handlinger eller bryte prøvevilkårene.
 Stortinget har ved flere anledninger sagt at saker som omfatter
vold og unge lovbrytere, skal prioriteres.  Det er derfor svært viktig,
ikke minst i forhold til respekten for Stortingets intensjoner og
tilliten til norsk rettsvesen, at det settes inn ressurser og gis
nødvendige prioriteringer, slik at en unngår å oppleve
noe tilsvarende for ettertiden.





                

