 Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen. 

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Jan Simonsen til statsministeren, vil bli besvart av justisministeren.

Spørsmål 9, fra representanten
Ane Sofie Tømmerås til justisministeren, bortfaller,
da spørreren ikke er til stede.

Spørsmålene 14 og 16, fra
henholdsvis representantene Anne Helen Rui og Bjørn Hernæs
til samferdselsministeren, utsettes til neste spørretime,
da statsråden er bortreist.

Spørsmål 15, fra representanten
Jan Johnsen til samferdselsministeren, vil bli besvart av kirke-,
utdannings- og forskningsministeren på vegne av samferdselsministeren,
som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6 


    
        

Spørsmål 7


    
        

Spørsmål 8


    
        

Spørsmål 9 


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    



                    

 Dette spørsmålet,
fra Jan Simonsen til statsministeren, vil bli besvart av justisministeren.

 Jeg har stilt et spørsmål
til statsministeren, som jeg forstår vil bli besvart av
justisministeren, men jeg er glad for at statsministeren er til stede
og får høre hennes svar.

La meg først rette opp en feil i spørsmålet,
hvor det i siste setning skal stå «ubetinget fengsel» istedenfor «betinget
fengsel». Spørsmålet har da følgende
ordlyd:

«Statsministeren sa i sin nyttårstale
at foreldre må reagere sterkt mot hærverk og vold.

Vil statsministeren gå foran med et
godt eksempel og sørge for at også samfunnet reagerer
sterkt mot hærverk og vold, gjennom å foreslå en
lovendring som gjør det umulig å idømme
mildere straffer enn ubetinget fengsel for grovt hærverk,
samt langt strengere minimumsstraffer for voldsutøvelse?»

  Jeg er enig i at det bør reageres
strengt mot grovt skadeverk og grov vold. 

Straffen for skadeverk er bøter eller
fengsel inntil ett år. Er skadeverket grovt, kan fengsel
inntil seks år idømmes. Domstolen står
altså fritt til å idømme en lang ubetinget
fengselsstraff når den mener at dette er den rette reaksjon
ved grovt skadeverk. Lengstestraffen for grovt skadeverk ble i 1998
hevet fra fire til seks år, nettopp for å gi et
signal om at lovgiver ser på grove skadeverk som alvorlige
forbrytelser. 

Minstestraffen for grov legemsbeskadigelse
er fengsel i to år. Lengstestraffen er fengsel inntil 15 år,
men inntil 21 år i de aller mest alvorlige tilfellene. 

Stortinget har ved flere anledninger gitt uttrykk
for at man bør være forsiktig med å skjerpe
minstestraffene eller innføre nye slike straffer. Det har
gode grunner for seg. Som også Straffelovkommisjonen fremhever,
har minstestraffer ført til at domstolene har dømt
etter et mildere straffebud enn det juridisk riktige eller frifunnet
på tvilsomt grunnlag for å unngå å måtte
sette en urimelig streng straff.

Jeg vil følge utviklingen nøye
og eventuelt komme tilbake med vurderinger av om det er nødvendig å foreta lovendringer.

  Jeg konstaterer at justisministeren heller
ikke på dette området er villig til å komme
med noen strakstiltak, men snakker om å vurdere dette over lengre
tid. Hun vil altså fortsatt akseptere at det skal være mulig å idømme
så milde straffer som betinget fengsel for grovt hærverk.
Betinget fengsel betyr i praksis ingen straff, og det betyr at den
skyldige fortsatt går fri ute i samfunnet. Det er ingen
signal til norsk ungdom om at den slags atferd er uakseptabel. Så jeg
har dessverre ikke noe annet å gjøre enn å gjenta
mitt spørsmål fra tidligere i dag, som jeg ikke
fikk svar på: Vil justisministeren på grunn av
manglende handlekraft i kriminalpolitikken trekke seg fra sin stilling,
eller vil hun også i dette spørsmålet
oppvise manglende handlekraft?

  Jeg håper det ikke blir betraktet
som uparlamentarisk når jeg gir uttrykk for at jeg er grundig
lei av representanten Simonsens stadige tilbakevending til at man
løser alle problemer med kriminalitet i dette landet ved å skifte
justisminister tilstrekkelig ofte.

Det finnes ikke manglende handlekraft fra min
side. Det har vært tilstrekkelig handlekraft fra en rekke
justisministre i ulike regjeringer. Men med en samfunnsutvikling
som kanskje er bygd på svikt både i hjem og i
andre sammenhenger, og ikke minst med en  alkoholpolitikk som er
en av årsakene til veldig mye av det vi i dag ser, er det
ikke så enkelt. Regjeringen har gått til kamp
mot kriminalitet og for en rehabilitering av dem som en gang er
kommet skjevt ut, og dette arbeidet skal vi fortsette uavhengig
av hvor lenge enkelte representanter i denne sal hamrer løs
på at det er kun én ting som er årsak
til at vi ikke får bukt med kriminaliteten i dette landet,
og det er udugelige justisministre. Jeg håper dette blir
tilgitt, president!

 Presidenten vil anta at det å være «grundig
lei» er et parlamentarisk, forståelig uttrykk.

  Jeg har stor forståelse for at justisministeren
er grundig lei av maset fra Fremskrittspartiet, og enda mer lei
kommer hun til å gå ettersom dette året
går, for vi kommer ikke til å stoppe med å presse Justisdepartementet
og justisministeren til å innføre tilstrekkelige
tiltak for å bekjempe kriminalitet. Det er mange tiltak
som selvfølgelig kan foreslås, men det er ingen
tvil om at sterkere reaksjoner, ikke minst mot førstegangskriminelle
og også for mindre alvorlig kriminalitet, slik man har
gjort det i New York, er et nødvendig virkemiddel. Mer
politi er et nødvendig virkemiddel, det er også hurtigdomstoler
og mer effektive muligheter for politiet i deres arbeid, bl.a. ransaking.
Det finnes mange muligheter. Justisministeren foreslår
ingen ting, og da bør man få en justisminister
som kommer med effektive forslag. I dette tilfellet med manglende
forslag får man heller gjøre det slik at Fremskrittspartiets
stortingsgruppe fremmer forslag for justiskomiteen, og så får
vi håpe på større handlekraft fra stortingspolitikerne
enn fra den regjeringen som nå sitter med ansvaret.

  Jeg har tillit til at det gamle uttrykket
om at hvis en usannhet blir uttrykt tilstrekkelig mange ganger,
blir den til slutt oppfattet som en sannhet, ikke er riktig. Derfor
må representanten Simonsen bare fortsette. Jeg
kommer til, gjennom det denne regjeringen gjør, og det
som iverksettes fra Justisdepartementet, å vise – er
man interessert i å se hva vi gjør, så vil
man finne ut det – at her er det handlekraft og ingen handlingslammelse. 

I forhold til hva som er relevante tiltak for å forebygge og
begrense vold og andre kriminelle handlinger, konstaterer jeg at
det ikke er fullt samsvar mellom det som kommer fra Justisdepartementets
og min side, og det som kommer fra Fremskrittspartiet. Det hadde
jeg heller ikke ventet. Men en hel rekke av de tiltakene som representanten
Simonsen nå nevnte i sitt siste innlegg, er allerede gjennomført.
Oslo politidistrikt og Justisdepartementet har gått inn
for en hel rekke av disse virkemidlene, og vi tar i bruk de gode
erfaringer som er gjort andre steder i verden, når det
er i samsvar med det som er forsvarlig rettssikkerhetsmessig her
i landet.

Per Ove Width hadde
her overtatt presidentplassen.





                

  Dette spørsmålet
er utsett til neste spørjetime.





                

 Dette spørsmålet
er utsett til neste spørjetime. 





                

 Dette spørsmålet,
som er retta til samferdselsministeren, blir svara på av
kyrkje-, utdannings- og forskingsministeren på vegner av
samferdselsministeren.

 Jeg har følgende spørsmål
til samferdselsministeren:

«Ulykkene på våre
veier ser ikke ut til å avta. I diskusjonen om årsak
til disse har det blant annet blitt hevdet fra mange hold at overgangen
fra piggdekk til vinterdekk er en sterkt medvirkende årsak
ved ulykker på vinterveier. Det har også blitt
hevdet at det ikke er brukbar landstatistikk på dette området.

Hvis så er tilfelle, vil statsråden
ta et initiativ for at vi i fremtiden får et holdbart statistisk
materiale å forholde oss til?»

 På vegner av samferdselsministeren
har eg æra av å svare representanten Jan Johnsen:

Stortinget har med klart flertall vedtatt at
dersom det ikke oppnås en tilstrekkelig frivillig overgang
til bruk av piggfrie vinterdekk i de fire største byområdene
i Norge, vil det bli innført restriksjoner på bruk
av piggdekk i disse områdene. Bakgrunnen for dette er beregninger
som lå til grunn for Norsk veg- og vegtrafikkplan, og som
viser at miljø- og helseproblemene i disse områdene
på grunn av piggdekkbruk er vesentlig større enn
de trafikksikkerhetsmessige gevinster som oppnås ved å bruke
piggdekk. Senere har det skjedd en ytterligere forbedring av de piggfrie
dekkene, eller friksjonsdekkene som de også kalles.

Samferdselsdepartementet bad høsten
1997 Vegdirektoratet om å følge opp utviklingen
når det gjelder bruk av piggfrie vinterdekk og trafikkulykker.
Denne oppfølgingen har vist at andelen piggfrie vinterdekk
har økt de seneste årene og da særlig
i Oslo, Bergen og Stavanger, hvor andelen av trafikkarbeidet som
utføres av kjøretøy med piggfrie vinterdekk,
nå ligger rundt ca. 50 pst. Ellers i landet er denne andelen
vesentlig lavere. Vegdirektoratet har også engasjert SINTEF
til å utvikle utstyr som automatisk registrerer om kjøretøyene
har piggdekk eller piggfrie vinterdekk. Nye registreringer blir
foretatt i begynnelsen av februar i år.

Når det gjelder oppfølgingen
av trafikkulykkesutviklingen på vinterføre, har
Justisdepartementet nå instruert politiet om å angi
hvilken dekktype ulykkeskjøretøyene har hatt.
Dette vil kunne gi Vegdirektoratet mulighet til å analysere
ulykkene mer i detalj, men det forutsetter at politiet følger
opp dette ved rapportering av ulykker. Det er imidlertid så langt
ikke tegn i ulykkesutviklingen som skulle antyde store endringer.
I Oslo, hvor piggfriandelen er klart høyest, var det ingen
endringer i antall trafikkulykker fra 1997 til 1998.

  Jeg takker for svaret. 

Grunnen til at jeg har stilt dette spørsmålet,
er at det enkelte steder viser seg at det er en økning
i ulykkesstatistikken ved bruk av andre dekk enn piggdekk, spesielt
på vinterføre. 

I Oppland ble det i fjor gjort en undersøkelse
som var helt klar i sin uttalelse: Det var et økende antall
ulykker med biler som da ikke hadde piggdekk. Den samme erfaring
har de i Sverige og i Finland, og dette er to land som det er naturlig å sammenlikne
seg med, spesielt når det gjelder vinterføre.
I disse landene er det helt klart påvist at ulykkesstatistikken
går opp når piggdekk ikke tillates i trafikken. 

Grunnen til at jeg presiserer dette, er at
jeg ønsker at det skal være en skikkelig registrering,
og det er ikke skikkelig registrering når en bare tar med
ulykker som politiet er innblandet i (presidenten klubber). Vil
statsråden bekrefte at også andre ulykker tas
med i registreringen?

 Presidenten vil understreke at taletida
er eitt minutt, og ber representantane om å halde seg til
det. 

  I eit teknologisk samfunn må ein
svært ofte vege problem og ulykkesrisiko opp mot kvarandre.
Her er det altså helseskadar som oppstår ved bruk
av piggdekk, som må vegast opp mot ein eventuell auka trafikkfare.
Eg er heilt samd med representanten Johnsen i at det er nødvendig å få eit
skikkeleg statistikk- og forskingsmateriale på dette området. 

Eg kan nemne at uavhengig av dei registreringane
eg allereie har nemnt, vil Vegdirektoratet så snart data
for 1998 ligg føre, gjere ei undersøking av utviklinga
av vinterulykkene dei seinaste fem åra. Vi har valt ut
dei fem betre byluftbyane, og vel også ut seks-sju andre
byområde i landet. Vi vil då undersøkje
om det er nokon påviseleg samanheng mellom vinterulykker
og utviklinga av delen av piggfrie dekk i dei ulike områda.

  Jeg takker igjen for svaret. Jeg syntes det
var et greit svar. 

Jeg forstår det slik at andre ulykker,
som ikke politiet er innblandet i, men som bare ordnes mellom de
to ulykken gjelder, og som eventuelt rapporteres til forsikringsselskap,
også vil bli tatt inn i denne statistikken. Det er nokså viktig å få hele
denne bredden inn, slik at vi får et helt klart bilde av
hvor det bærer i vei.

Og hvis det er riktig forstått, er
jeg tilfreds med det svaret jeg har fått.

  Slik eg har forstått det, utan å kjenne
sakene i detalj, skal alle ulykker registrerast i den siste undersøkinga
som eg nemnde.

Eg er samd med representanten Johnsen i at
det er nødvendig å få nok kunnskap om
dette. Etter Regjeringas meining er det så langt ikkje
tilstrekkeleg dokumentert at det har den typen negative konsekvensar
som det som er referert i nokre andre undersøkingar. Men
det er heilt rett at ein bør få skikkeleg greie
på dette, og at ein så må vege desse
to forholda opp mot kvarandre, som eg nemnde i stad, nemleg det
ein tener på mindre helseskadar med betre luft kontra trafikkulykker.
Så difor: Vi ventar med interesse på å sjå resultata
når undersøkinga ligg føre.





                

  Dette spørsmålet
bortfaller, da spørreren ikke er til stede.





                

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Anne Enger Lahnstein

		statsråd Gudmund Restad

		statsråd Aud-Inger Aure

		statsråd Guro Fjellanger

De annonserte regjeringsmedlemmer er til stede,
og vi er klar til å starte den muntlige spørretimen.

En del representanter har meldt seg på forhånd
med ønske om å få stille spørsmål.
 De representanter som i tillegg til disse er interessert i å stille
hovedspørsmål, bes om å reise seg.  – Takk.

Vi starter da med første hovedspørsmål,
fra representanten Grethe G. Fossum.  

   Jeg vil få lov å stille
kulturministeren følgende spørsmål:

Om knapt et år går vi inn
i år 2000, og dette skal selvfølgelig feires av
alle.  Ingen skal være alene, hvis de ikke da selv vil
det.  Fra det statlige selskapet Tusenårsskiftet Norge 2000 AS
meldes det at de drukner i tusenårsprosjekter.  De sitter
med tusenvis av tusenårstanker, og direktøren
forteller faktisk at det er kommet inn 1 357 søknader
om til sammen om lag 770 mill. kr.  Det er ingen
tvil om at forventningene rundt omkring i landet er skyhøye
nettopp for å ta del i de statlige kulturkronene, som er
på ca. 200 mill. kr.  Det er bra med
entusiasme, og det er faktisk ikke så lett å forklare
folk ute at det ikke finnes mer penger enn  til ca. en fjerdedel
av prosjektene.  Kulturministeren har selv vært med på å øke
entusiasmen, men hun vil også få et problem her
når det gjelder å dempe den.  Hva har kulturministeren
tenkt å gjøre når det ikke finnes mer
penger enn 200 mill. kr?

  Jeg er glad for den entusiasme og det engasjement
som er lagt for dagen når det gjelder å få fram
ulike prosjekter i forbindelse med markeringen av tusenårsskiftet.
 Det er jo også slik at selskapet Tusenårsskiftet
som Grethe G. Fossum viser til, er etablert som et statlig AS, men
med eget styre, og de har en del penger til disposisjon.  De er
nok også ute etter å få noe mer penger.
 Samtidig er det viktig at vi får kanalisert den aktiviteten
som nå er, slik at man også ser på andre
muligheter for å utløse både midler og
aktivitet. Jeg har brukt å peke på at det i veldig
mange organisasjoner, i institusjoner og i offentlig og privat sammenheng,
i næringslivssammenheng, vil være planer knyttet
til tusenårsskiftet.  Jeg har tro på en synergieffekt.
 Foreløpig har jeg ikke sett det som noe problem at  man
legger store planer. Jeg ser for så vidt at det kan bli
et problem hvis alle tror at alt skal dekkes over de offentlige
budsjettene, men det har aldri vært en forutsetning. Så jeg
ser dette som uttrykk for at folk ser at tusenårsskiftet
er en viktig og stor markering, og at de vil være med på å skape
noe nytt og legge grunnlaget for stor aktivitet.

  På tross av den store interessen
for å bruke statlige kulturkroner, har dette selskapet faktisk
funnet det nødvendig å bruke 2 mill. kr
på helsides annonser i riksavisene like før nyttårshelgen
1998-99. Det er jo interessant nok med en annonse som går
på at folk skal ta kontakt, men når man har så mange
prosjekter som står i kø, synes ikke kulturministeren
at det er litt rart å bruke 2 mill. kr
av kulturpengene til å annonsere for noe som folk faktisk
er veldig opptatt av på forhånd? Ville det ikke
kanskje være mer fornuftig å bruke disse pengene
nettopp til å få folk til ikke å være
alene?

  Nå var vel noe av poenget med annonsekampanjen
nettopp å peke på dette med kontakt, men jeg håper
at representanten Fossum er enig med meg i at det vil være
helt umulig for meg som statsråd å gå inn
i de enkelte avveininger og vurderinger som dette selskapet har
gjort og gjør. Jeg har som kulturminister et overordnet
ansvar, men når vi har opprettet et statlig AS med et eget
styre og en egen administrasjon, så vil jo det, innenfor
de rammer som Stortinget har trukket opp,  foreta vurderinger av
hvordan man skal prioritere.

  Da  går vi videre til neste
hovedspørsmål.

  Jeg har et spørsmål til
justisministeren.

I desember måned var det en ransbølge
i Oslo. TV2 kunne da opplyse at justisministeren  nå ville
ta tak i problemene og sørge for å gjennomføre
strakstiltak. I det påfølgende intervjuet uttalte
justisministeren at hun straks ville nedsette et utvalg sammen med
næringsdrivende i Oslo. Mener justisministeren på ramme
alvor at å nedsette et utvalg er et strakstiltak? Eller
hadde hun andre strakstiltak i tankene? Og i så fall: Når
i perioden som har gått etter dette, er disse tiltakene
satt ut i livet?

  Det er riktig som spørsmålstilleren
påpeker, at det har vært en beklagelig utvikling
når det gjelder ran, og vi har også fått
avdekket at det til dels er barn og unge som begår disse. 

Når det gjelder strakstiltak mot ran,
er et av virkemidlene det samme som også gjelder for vold.
Det går ut på mer synlig politi i gatene. Justisdepartementet
er i nært samarbeid med Oslo politidistrikt godt i gang
med dette på flere måter, man frigjør
synlig politi til utadrettet arbeid samtidig som man går
inn og oppretter flere stillinger.

Når det gjelder ran, i likhet med
veldig mange andre kriminelle handlinger, er forebygging en viktig
del, og at næringsdrivende og Justisdepartementet går
sammen om å opprette utvalg, har tidligere vist seg å ha
god effekt, fordi man kommer opp med gode løsninger som
man kan samarbeide om. Derfor vil jeg bare påpeke at i
kampen mot kriminalitet, hvor ran er et av de svært vanskelige
og svært uønskede utslag vi ser, kan vi ikke avskrive
de tiltak som også vil virke på litt sikt. En
ransbølge kommer sjelden plutselig, bortsett fra hvis narkomane
finner ut at dette kan være en bedre måte enn
den de ellers har brukt. I dette arbeidet har vi hatt samarbeid
og nær kontakt både med bankvesenet, med postverket
og med kiosker, og vi ønsker å få på plass
et samarbeid også med drosjenæringen. Det er et
samvirke der vi satser på forebygging, samtidig som vi
satser på mer synlig politi. Det er virkemiddel som vi
regner med vil virke, både på kort og lang sikt.

  Nå spurte jeg om strakstiltak. Et
slikt strakstiltak kunne selvfølgelig ha vært å gjøre
det lettere for politiet å foreta ransaking av ungdom som
man mistenker for å gå med våpen, men
det har jo justisministeren i brev til Riksadvokaten gått
imot, mens Fremskrittspartiet har fremmet et slikt forslag for Stortinget. 

Et utvalg som skal finne fram til tiltak, kan
neppe kalles for et strakstiltak, og mer synlig politi i gatene
krever mer penger til politiet, altså ekstrabevilgninger.
Til nå har det ikke kommet noe slikt forslag fra departementet etter
at statsbudsjettet ble vedtatt. Så mitt tilleggsspørsmål
blir ganske enkelt: Når har justisministeren tenkt å gå av
og overlate stillingen til en politiker som har den nødvendige
handlekraft til å bekjempe kriminalitet?

  Hvis representanten Simonsen var interessert
i å finne ut hva Justisdepartementet har gjort under min
ledelse både når det gjelder å legge
fram planer og å komme med konkrete forslag, som vi også til
dels har satt ut i livet, så ville det ikke være
noe problem å se at stemplet om å  være
handlingslammet og ikke handlingsrettet nok, er fullstendig feil.
Men jeg konstaterer er det ikke er interesse for å få fram
realitetene i det som gjøres innenfor mitt ansvarsområde.
Det er meget bekvemt for representanten Simonsen og andre å sette
det stemplet på en justisminister som har store utfordringer,
som tar dem og forsøker  å løse dem på best
mulig måte. Synlig politi er ikke bare spørsmål
om mer penger, men det er også spørsmål
om hvordan politiet, som har 57 pst. av Justisdepartementets samlede
budsjett, 5,5 milliarder kr, bruker de ressursene de har. 

Når det gjelder ransaking, er påstanden
om at vi (presidenten klubber) er imot det forslaget som kom fra
Riksadvokaten, ikke riktig (presidenten klubber) i forhold til Riksadvokatens
siste forslag. Vi vil tvert imot (presidenten klubber) utrede det.

  Presidenten ber om at statsråder
og representanter holder seg innenfor den tildelte taletid.

Kristin Halvorsen – til oppfølgingsspørsmål.

  Jeg vet jeg ikke har lov til å blande
meg inn i den forrige dialogen mellom justisministeren og representanten
Simonsen, men jeg har lyst til å minne representanten Simonsen
på at det jo er Fremskrittspartiet som har æren
for at denne regjeringen sitter. Jeg må derfor si at det
var et ganske usmakelig dobbeltspill og personangrep på justisministeren
fra forrige taler. 

Fra Handel og Kontor har man tatt opp hvor
ubeskyttet de som er alene på jobb i storkiosker og på bensinstasjoner,
er på kveldstid og nattetid, og de har tatt til orde for
en lovbeskyttelse som innebærer at de skal være
sikret to personer på jobb på disse utsatte tidspunktene. 

Den ransbølgen som har vært
i forhold til kiosker og bensinstasjoner, har nok i stor grad skyldtes
at man fra kriminelle miljøers side har flyttet oppmerksomheten
til de mer ubeskyttede områdene etter hvert som banker
og andre som tidligere var utsatt for ran, har fått strengere sikkerhetsrutiner.
Vil justisministeren i tillegg til det som nå gjøres
for å få flere politifolk ut på gatene,
også se på andre tiltak, f.eks. støtte
Handel og Kontors krav om at man skal få lovfestet at det
skal være to på jobb på såkalt utsatte
tidspunkter?

  Jeg har full forståelse for Handel
og Kontors bekymring for den utviklingen som har vært,
men jeg synes nok vi må være forsiktig med å gå inn
med lovreguleringer som kan medføre at enkelte næringsdrivende
fratas livsgrunnlaget på grunn av økte utgifter.
Jeg merker meg med interesse det samarbeidet som vi har etablert
med næringen, der bl.a. sikring ved hjelp av alarmsystem
o.l. er en vei å gå. Det er klart vi vil ha oppmerksomhet
rundt disse tingene, og jeg avviser ikke det forslaget, men kan
heller ikke si at vi vil gå inn på det. Vi ser
også problemet med utro tjenere som selv arrangerer ran
og ikke utløser den alarmen som finnes i forhold til ransforsøk,
så her er det veldig mange forhold som spiller inn, og
det må vi ta hensyn til. 

 Det blir oppfølgingsspørsmål
fra Øystein Hedstrøm. 

  Jeg har et oppfølgingsspørsmål
til justisministeren, og jeg vil tilbake til Oslo-kriminaliteten
og Regjeringens strategier der. 

Det er ikke mange måneder siden innvandrerleder
Aslam Ahsan var ute og advarte mot den økte gettoiseringen
vi ser i Oslo, med økt voldskriminalitet, gjengkriminalitet
og ungdomskriminalitet blant innvandrere. Vi har visst lenge at
innvandrerne i Norge, og spesielt i Oslo, har vært overrepresentert
på kriminalitetsstatistikken når det gjelder en
del grove kriminelle handlinger. Nå har et regjeringsoppnevnt
utvalg konkludert med det samme, og med at kriminaliteten vil øke
generelt, og at innvandrerkriminaliteten vil øke spesielt
i tiden som kommer. Hvilken strategi har Regjeringen valgt for å møte
den økende innvandrerkriminaliteten i Oslo?

 Presidenten gjør oppmerksom
på at oppfølgingsspørsmål skal
holdes innenfor rammen av hovedspørsmålet. Ønsker
statsråd Aure å svare?

  Ja, jeg kan svare ut fra at det her kommer
en rekke påstander. Det nevnes bl.a. et regjeringsoppnevnt
utvalg, og det er for så vidt riktig, men det er et underarbeid
som foregår, og det er et prosjekt som overhodet ikke er
ferdig. Så når det gjelder de konklusjonene som
representanten Hedstrøm er klar til å trekke på et
ganske svakt grunnlag, vil jeg si at her har vi ennå ikke
nok oversikt. Men vi tar alt dette på alvor, og de beskyldningene
som er kommet mot enkelte innvandrermiljøer, kan være
riktige, men når det blir spørsmål om
gettoisering og gjengkriminalitet, skal vi være klar over
at vi kommer ingen vei ved å gå ut og stemple
enkelte grupper som de største problemene. Dette er et
generelt problem blant en del ungdomsmiljøer i Norge, og hvilken
nasjonalitet de har, får være av underordnet betydning
i forhold til å finne effektive virkemidler. 

 Vi går da videre til neste
hovedspørsmål.

 Jeg har et spørsmål til justisministeren.
Politiet har små ressurser og lite folk. Derfor trekker
Stortinget, bl.a. i justisinnstillingen, opp noen hovedprioriteringer
som vi vil politiet skal bruke tiden sin på. Det er grov
vold, gjengangerkriminalitet, voldtekt, drap, organisert kriminalitet,
for å nevne noe. I denne situasjonen der riktig prioritering
er så viktig, er det også viktig at Regjeringen
gir entydige signaler om hva som skal prioriteres. 

Mange politimestere har gjort det klart at
etterforskning av brustadbulovbrudd ikke vil høre
med til de prioriterte områdene. Jeg ble derfor glad da
justisministeren på nyhetene i går sa at hun ikke
vil gi politiet pålegg om å håndheve
brustadbuloven, men la det enkelte politikammer selv prioritere.
Betyr det at justisministeren støtter de politikamrene – i
Oslo og i Trondheim – som har sagt at dette ikke er et
prioritert område?

  Jeg beklager at det ikke er mulig å svare
enten ja eller nei på det spørsmålet.
Det skulle jeg gjerne ha gjort. Men det betyr rett og slett at departementet
forholder seg i forhold til spørsmålet om Brustad-bua
som man gjør til andre saker der det er overlatt til det
enkelte politidistrikt å prioritere. Her er det ressurser
og her er det problemstillinger der det skal tas lokale hensyn i
forhold til prioriteringen, og jeg understreker at politiet og publikum
skal forholde seg til norsk lov vedtatt av et flertall i Stortinget,
og så blir det en vurdering hvordan det enkelte politidistrikt
reagerer. Og selv om et politidistrikt ikke hadde kontroll med dette
den første helgen, vil ikke jeg trekke den konklusjonen
at det er nedprioritert. Men jeg forventer både av egne
tjenestemenn og av andre at det som er vedtatt av et flertall i Stortinget,
blir etterfulgt.

Så må jeg få lov
til å føye til at påstanden om at politiet
har små ressurser og lite folk, selvfølgelig ikke
er riktig. Det finnes knapt noen etat i dette landet som er tilført så mye
ressurser gjennom mange år – det kom jo fram i mitt
forrige svar, der jeg gjorde oppmerksom på at det er 5,5
milliarder kr vi snakker om – og vi har en rekke dyktige
tjenestemenn som både departementet og det enkelte politidistrikt
er stadig mer opptatt av at vi skal bruke på riktig måte. 

 Kristin Krohn Devold til oppfølgingsspørsmål.

  Det er riktig at justisministeren i sitt forrige
svar sa at hun mente at politiet har nok ressurser. Men justisministeren
sa også at det er et viktig spørsmål
hvordan politiet bruker de ressursene de har, og her kommer prioriteringene
av ulike politiske saker inn.

Når Stortinget gjennom justisinnstillingen
trekker frem den grove kriminaliteten som det viktigste prioriteringsområdet
for politiet, trodde jeg justisministeren var helt enig i det. Politimestrene
rundt omkring på de enkelte kamrene må kunne vite
om de skal forholde seg til statssekretær With, som sier
at politiet umiddelbart skal gripe inn mot brustadbulovbrudd, eller
om de skal forholde seg til de retningslinjer som er gitt fra justispolitikerne,
der det sies klart at det er den grove kriminaliteten, den grove
volden som er det hovedprioriterte området politiet skal
bruke sine ressurser til først.

  Jeg må først korrigere et av
representanten Krohn Devolds utsagn. Hun tolket meg slik at jeg
mente at politiet har nok ressurser. Det var ikke det jeg sa. Jeg
sa at politiet har ikke små ressurser og lite folk. Men
hva som blir

 nok 

i denne sammenhengen,
vil det hele tiden være samfunnsutviklingen som avgjør.

Når det gjelder de prioriteringene
som justiskomiteen gav uttrykk for i sin budsjettinnstilling, er
det klart at dette er store og viktige hovedprioriteringer, og der
går departementet gjerne ut. Men det finnes veldig mange
andre oppgaver som politiet er tildelt, og det vil bli helt galt å gå ut
fra sentralt hold og pålegge det enkelte politidistrikt å prioritere
etter f.eks. hvordan behovene måtte være i Oslo
eller andre steder. Så den friheten som politidistriktene
har fått til selv å vurdere, er ikke i strid med det
som er hovedhensikten, nemlig at norsk lov skal overholdes.

  Bjørn Hernæs – til
oppfølgingsspørsmål.

  Strid om ord: Statsråden sa i hvert
fall at politiet ikke har små ressurser. Og vi må kunne
bli enige om at det er vi nødt til å se på i
forhold til de oppgavene politiet har. I forhold til de oppgavene
synes jeg representanten Krohn Devold var helt presis ved å si
at politiet har for små ressurser.

Det som på en måte er enda
verre, er at justisministeren synes å mangle vilje til å sende
ut signaler om hva som er de viktigste oppgavene for politiet. Tidligere
har justisministeren gitt uttrykk for at hun også kunne
tenke seg å hente inn politifolk fra andre deler av Norge
for å løse de overhengende problemene i Oslo.
Det må jo bety at hun mener at hvis det er politikamre
som har ressurser til å drive etterforskning av relativt «bagatellmessige» forseelser
eller forbrytelser, bør det prioriteres etter de grove
situasjonene f.eks. i Oslo.

Så spørsmålet blir:
Hvilke signaler om prioriteringer vil justisministeren tross alt
sende ut? Det kan ikke være slik at det enkelte politikammeret
alene skal vedta hva som er viktig og hva som ikke er viktig.

  Presidenten gjør igjen
oppmerksom på at spørsmål skal stilles
innenfor rammen av hovedspørsmålet – hvis
ikke, blir klubben brukt mye raskere.

  Jeg regner med at det er unødvendig
for meg å gjøre representanten Hernæs,
som er medlem av justiskomiteen, oppmerksom på at etterforskning
og den delen av arbeidet er det Riksadvokaten som har ansvaret for.
Det er et nært samarbeid mellom Justisdepartementet og
Riksadvokaten på mange områder, men vi overlater
til Riksadvokaten å gi de direktiver for etterforskning
som han finner riktige – og det vet jeg han gjør.
Dette vil selvfølgelig være en sak som går
helt uavhengig av oss.

Men vi gir signaler, og det vil vi fortsatt
gjøre. Da har det liten relevans her å late som
om dette er et problem for Justisdepartementet. Vi har sagt at norsk
lov skal overholdes, og der har politiet sin viktige rolle. Og vi
har sagt at det er ønskelig med en annen fordeling av ressursene
i Politi-Norge. Det kan påvises ved hjelp av statistikk.
Det er intet problem å påvise det. Dette er et
arbeid som departementet er i gang med.

  Vi går da videre til neste
hovedspørsmål.

  Jeg tillater meg å stille et spørsmål til
justisministeren.

Tunge faglige høringsinstanser som
Advokatforeningen og Datatilsynet er sterkt kritisk til flere sider
ved de mange lovendringer som følger av at Norge tiltrer
EUs Schengen-samarbeid. Det sies rett ut at rettssikkerheten og
personvernet vil bli sterkt svekket. Kritikken er konkret og går
bl.a. på at lovgivningen er uoversiktlig og vanskelig å orientere
seg i. Datatilsynet blir satt på sidelinjen som kontrollorgan.
Det kan oppstå mistanke om at SIS, Schengen Information
System, blir misbrukt når hovedansvaret for informasjonssystemet
legges til Kripos. Mitt spørsmål til justisministeren
blir: Deler justisministeren Advokatforeningens syn eller alvorlige
bekymring med hensyn til rettssikkerheten og personvernet ved en eventuell
tiltredelse i Schengen?

  Jeg understreker gjerne at rettssikkerhet
og personvern er av de ting som denne regjeringen er svært
opptatt av. Det vil selvfølgelig bli ivaretatt
også ved det nye lovgivningsarbeidet.

Det som er situasjonen er at det er utsendt
et høringsutkast, og det er nå i ferd
med å komme inn svar fra de ulike instanser som har fått
dette til uttalelse. Det er også riktig at det i en del
av disse høringssvarene stilles en del kritiske spørsmål
til det utkastet som foreligger. Det burde være rimelig
kjent i denne forsamling at når høringssvarene
kommer inn, begynner departementet med sin bearbeiding for å få fram
et godt resultat, og jeg kan forsikre om at de spørsmål
som her er tatt opp i forhold til rettssikkerhet og personvern,
vil bli tillagt meget stor vekt når Justisdepartementet
nå går inn i prosessen med å ferdigstille
arbeidet med Schengen-regelverket.

 Av høringsuttalelsen fra Advokatforeningen
går det også fram at det ikke ser ut som om Justisdepartementet
argumenterer særlig godt for at Datatilsynet skal ha samme
kontrollfunksjon overfor den nasjonale delen av SIS, altså informasjonssystemet,
som det har overfor andre nasjonale registre.  Denne påstanden
skremmer meg og sikkert flere andre.  Kan justisministeren her og
nå bekrefte at dette ikke er departementets intensjon?

 :  Jeg ber om forståelse for at jeg
ikke her akter å  fortsette den saksbehandlingen som departementet
nå er inne i, men Stortinget skal få seg forelagt
det resultatet vi kommer fram til.  

Vi vil behandle hver enkelt høringsuttalelse
med den respekt som det krever.  Når vi har høring,
er det nettopp fordi departementet og Regjeringen ønsker å få inn
synspunkter for å få et best mulig sluttresultat,
og dette arbeidet er vi midt inne i.

 Kristin Halvorsen – til
oppfølgingsspørsmål.

  Noe av det siste som skjedde i fjor, var at
Stortinget fikk en redegjørelse fra utenriksminister Vollebæk
som konkluderte med at etter de nye forhandlingene kom Regjeringen
til å anbefale Schengen-avtalen for Stortinget.
 Derfor lurer jeg på hva slags handlingsrom Regjeringen
egentlig har lagt opp til i forhold til den høringsrunden
som nå foregår om Schengen, og de vesentlige og
viktige innvendingene som kommer fra Advokatforeningen.  Er det
ikke rett og slett slik at Regjeringen har framforhandlet en avtale,
at det er «take it or leave it», og at den norske
påvirkningen på dette er minimal, eventuelt bare
på detaljnivå?

 Jeg konstaterer at her blander man sammen de
institusjonelle sakene som det nå har vært forhandlet
om, og hvordan vi tilpasser dette  i forhold til regelverket i Norge.
 Vi ønsker selvfølgelig og har full anledning
til å ivareta både rettssikkerhetshensyn og personvernhensyn,
som jeg sa i mitt forrige svar.  Dette skjer i et samarbeid mellom
Utenriksdepartementet og Justisdepartementet, og det skal være
på en måte som er i samsvar med denne regjeringens
opprinnelige syn, men også i full respekt for det flertallet
i denne sal har vedtatt tidligere i saken.

  Vi går videre til neste
hovedspørsmål.

  Jeg har et spørsmål til
finansministeren.

Også finansministeren må ha
sett problemene vi har fått etter at ordningen med frakutjamning
for bensin er fjernet.  Som kanskje ikke så mange har fått
med seg, foreslo regjeringen Bondevik i statsbudsjettet å fjerne fraktutjamningsordningen
uten at en ny ordning var forberedt og på plass.  Samtlige
partier på Stortinget utenom sentrumspartiene har avvist
Regjeringens alternative, avgiftsbaserte ordning fordi den var dårlig
utredet.  Spørsmålet mitt til finansministeren
i dag er:  Vil finansministeren foreslå å videreføre
den gamle fraktutjamningsordningen for bensin, slik at vi ikke nå blir
stående uten noen ordning i det hele tatt?

 Det er riktig at Regjeringen i forbindelse
med behandlingen av statsbudsjettet foreslo å avvikle den
ordningen vi i mange år hadde hatt for fraktutjevning finansiert
over statsbudsjettet, men også å erstatte den
med en selvfinansierende fraktutjevningsordning, hvor det ble innbetalt
til et fond et beløp pr. liter omsatt drivstoff. For alt
drivstoff som omsettes, ville det bli innbetalt et visst antall øre
pr. liter fra alle oljeselskapene, og fra dette fondet ville oljeselskapene
så kunne få dekket sine faktiske fraktutgifter – altså en
selvfinansierende fraktutjevningsordning.  Fordelene med forslaget
var punkt 1 at man ville spare utgifter over statsbudsjettet,
og punkt 2 at man ville få en full fraktutjevning
og ikke en bare delvis fraktutjevning, som den gjeldende ordningen
hadde gått ut på.  

Jeg konstaterte med beklagelse at det ble flertall
i Stortinget for å avvikle den ordningen vi hadde, men
at man ikke fulgte opp med å erstatte dette med en ny ordning,
og jeg er ikke overrasket over at dette har vakt en del oppstyr rundt
om i distriktene.  Nå er jo denne saken ennå ikke
ferdigbehandlet.  Det foreligger en innstilling fra finanskomiteen
som går ut på å sende saken tilbake til
ytterligere utredning og vurdering og også høring.
 Saken skal behandles i Stortinget den 21. i denne måned,
og jeg må i hvert fall avvente behandlingen der før
jeg kan ta stilling til den.  

Jeg har fortsatt den forhåpning at
det etter den oppsikt denne saken har vakt i distriktene, vil være
vilje i Stortinget til å sørge for at man får
en fraktutjevningsordning, og helst da den nye ordningen som etter
min oppfatning på mange måter vil være
bedre enn den ordningen som vi hadde fram til årsskiftet.

 Det er mange måter å gi et
svar på i denne saken her, men jeg må minne finansministeren på at
det var Regjeringen som foreslo å fjerne den gamle ordningen
vi har hatt for fraktutjamning over statsbudsjettet.  Jeg vil også minne
finansministeren på at det er Regjeringen som nå må ta
ansvaret for at de la fram for Stortinget en alternativ, avgiftsbasert
ordning som var så dårlig forberedt at samtlige
partier unntatt sentrumspartiene ikke fant det forsvarlig å behandle
saken på så kort tid før jul.  Regjeringen
har dermed ansvaret for at vi nå ikke har noen ordning
for fraktutjamning for bensin, og det rammer selvfølgelig
distriktene.  Men Regjeringen skal vite at kommer den til Stortinget
med et opplegg for å videreføre den gamle ordningen,
vil de få Arbeiderpartiets støtte.  Men dette
må skje raskt.  Vil finansministeren gjøre det?

 Det forslaget som var fremmet, var ikke mer
komplisert enn at den utredningen og vurderingen som var foretatt,
var tilstrekkelig etter min oppfating, men jeg tar til etterretning
at et flertall i Stortinget er av en annen oppfatning hvis nå innstillingen blir
vedtatt av Stortinget.  Og da får vi gjøre det
som Stortinget ber om.  Men jeg synes det er urimelig å pålegge
Regjeringen ansvaret for at vi ikke har en fraktutjevningsordning
i dag.  For hvis stortingsflertallet var av den oppfatningen at
det forslaget til ny fraktutjevningsordning som var fremmet, var
for dårlig og ikke kunne vedtas, burde man ikke ha fulgt
opp Regjeringens forslag om å avvikle den gamle ordningen,
men sørget for å bevilge de nødvendige
midler for å videreføre den ordningen vi hadde
fra før.

 Ranveig Frøiland – til
oppfølgingsspørsmål.

  Regjeringa la ikkje inn nokon pengar i statsbudsjettet
for neste år til å vidareføra den gamle
ordninga, og etter det forliket som kom i stand mellom Regjeringa,
Framstegspartiet og Høgre, skulle ein ikkje auka skattar
og avgifter.  Den nye ordninga må vel sjåast på som
ein avgiftsauke.  Men det vil i alle tilfelle ta tid før
ei ny ordning kjem på plass, og i mellomtida må partane
høyrast og alt gjerast som skal til for å få ei
ny ordning på plass, og vi har inga fraktutjamning.  No sa
nett Tore Nordtun at Arbeidarpartiet vil støtta ei ordning
der ein vidarefører den gamle fraktutjamningsordninga,
og då spør eg igjen:  Vil det ikkje då vera
betre at vi har ei fraktutjamningsordning til den nye eventuelt kjem
på plass, og vil Regjeringa ta eit initiativ overfor Stortinget
slik at vi kan ha den gamle fraktordninga inntil ei ny, betre ordning
kjem på plass?  Arbeidarpartiet har ikkje avvist noko ny
ordning, men den som i dag er lagd på bordet, er for dårleg
utgreidd.

  Regjeringen har fremmet sitt forslag og fått
det behandlet, i hvert fall i komiteen – foreløpig
ikke i Stortinget, det skjer som sagt den 21.  Jeg finner det ikke
rimelig å foregripe Stortingets behandling selv om det
foreligger en innstilling.  Det er riktig at Regjeringen ikke foreslo
noen midler for å videreføre ordningen etter 1.
januar.  Det skyldes at vi hadde et forslag om en ny og bedre ordning
fra 1. januar, og hadde den ordningen blitt vedtatt, hadde det ikke
vært noe problem å iverksette den med virkning
fra 1. januar.  Det som var foreslått av bevilgninger for
inneværende år, var det som i 1999 kommer til
utbetaling for de to siste månedene med den gamle ordningen.
 Men som sagt, jeg forholder meg rent formelt til at man nå får
avvente Stortingets behandling, og så får man
vurdere situasjonen når vi ser resultatet den 21.

 Vi går videre til neste
hovedspørsmål.  

  Jeg vil stille spørsmål
til finansminister Restad.  Egentlig burde jeg vel ha stilt spørsmål
om når han har tenkt å sette ned renta, men av frykt
for at han skal prate renta opp igjen, skal jeg ikke gjøre
det.  La meg spørre om den forestående turné som han
og statsministeren skal ut på, knyttet til det norske forhold
til euroen.  Mitt spørsmål til Restad er om han har
en selvstendig mening om dette, eller om det er stortingsflertallet
som skal diktere synet.  Det har de siste dager kommet fram en vesentlig
kritikk mot norsk tilknytning til euro, ikke minst fra tidligere
sentralbanksjef Skånland, og også en hel rekke
framstående økonomiprofessorer advarer mot en
norsk tilknytning til euro på bakgrunn av bl.a. de forskjellige
konjunkturelle forhold, på bakgrunn av råvareavhengighet
m.v.  Mitt spørsmål til finansministeren er derfor:
 Mener han at det vil være i norsk økonomisk interesse
at vi får en nærmere tilknytning til euro som
definert av Høyre og Arbeiderpartiet, altså at
man skal følge de samme konjunkturelle forhold som eurolandene
nå vil underkastes?

  Jeg hadde en ganske omfattende redegjørelse
for den utvidede utenrikskomite for en tid siden der jeg gav uttrykk
for min vurdering av om det er ønskelig eller ikke å få en
nærmere tilknytning til euro.  Jeg synes imidlertid det
er et spørsmål som vi foreløpig skal
la ligge.  Det er et faktum at Stortinget har vedtatt at det skal
tas initiativ til en strategisk dialog med EU for å styrke
vår forankring i EØS-avtalen og vår deltakelse
i EUs ulike samarbeidsprosjekter.  Det heter i det samme vedtaket
at man i denne forbindelse også bør undersøke
muligheten for å knytte krona nærmere til euroen.
 Regjeringen vil selvfølgelig følge opp vedtak
fattet i Stortinget – det skulle bare mangle.  Som et ledd
i denne oppfølgingen vil statsministeren og jeg ha en tur
til Brussel – for statsministerens del også til
Bonn – den 19. og 20. januar.  Det vi der vil undersøke,
er hvilke muligheter man kan tenkes å få sett
fra EUs side, og eventuelt hvilke betingelser som måtte
bli knyttet til en ordning enten med en utvidelse av de kredittavtaler
vi allerede har, eller en støttekjøpsavtale, som
kanskje også bør vurderes.  Det er for øvrig
noe uklart for meg hva de som har fremmet forslaget og stemt for
det, egentlig ber om at vi skal undersøke.  I et forsøk
på å få det klarlagt har vi hatt samtaler – for
min del hadde jeg senest i går samtaler med de finanspolitiske
talsmenn i de to partiene som stod som forslagsstillere, altså Høyre
og Arbeiderpartiet.  Men vi vil følge opp og helhjertet
forsøke å finne ut hva som er mulig, og deretter
kan man komme tilbake og diskutere hva som eventuelt måtte
være politisk ønskelig.

  Mitt spørsmål til statsråden var
hva Regjeringens syn var, for Regjeringen kan jo ikke i så viktige
spørsmål la seg diktere av et stortingsflertall
som åpenbart er av en annen oppfatning enn finansministeren
og Regjeringen.  Hvis en tenker på statsrådens
egen fortid som EU-motstander i Senterpartiet, er det klart at det
er påfallende at man lar seg diktere i så viktige
spørsmål.  La meg bare få lov til å utdype
følgende:  Betyr det at statsråden vil dra til
Brussel og også akseptere politiske betingelser for en
eventuell støttekjøpsavtale?  Jeg deler statsrådens
syn med hensyn til at det er veldig uklart hva dette faktisk skal
bety, om det betyr en låneordning, som vi i dag har, eller
om det betyr en mer omfattende politisk avtale som gjør
at vi fra norsk side må gi politiske konsesjoner for å få en
type avtale for å støtte vår egen valuta.
 Derfor kunne det i hvert fall vært interessant å få en
veldig klar bekreftelse fra statsråden på at det
ikke vil være aktuelt – det vil være
i strid med folkeavstemningsresultatet i 1994 – å gi
politiske konsesjoner for en avtale om støttekjøp
av norsk valuta.

  Jeg akter ikke ved mitt besøk i Brussel å inngå noen
avtaler over hodet på Stortinget, men jeg akter å undersøke
hvilke muligheter som eventuelt finnes.  Jeg er ikke overoptimistisk
når det gjelder de mulighetene – jeg skal innrømme
det – men Stortinget har bedt om at man undersøker
hvilke muligheter for en nærmere tilknytning til euro som
måtte finnes, og vi vil undersøke det.  Hvilke
muligheter finnes, og hvilke betingelser vil i så fall
knyttes til de muligheter som man da blir tilbudt?  Så får
vi, som jeg sa, komme tilbake til hjemmebane og diskutere hvorvidt
disse mulighetene bør benyttes, om betingelsene er akseptable
osv, altså hva som er ønskelig ut fra nasjonale
forhold.

 Vi går videre til neste
hovedspørsmål.  

  Jeg vil gjerne stille et spørsmål
til justisministeren.  

Det å bli uskyldig dømt er
noe av det vondeste et menneske kan bli utsatt for.  I den forbindelse
har det fra flere hold vært rettet søkelys på muligheten
for at en gjenopptakelse av straffesaker blir vurdert av en annen
domstol enn den man ble dømt av.  Dette har viktige rettssikkerhetsmessige
sider ved seg.  Hvordan vurderer justisministeren mulighetene for
en endring av dagens situasjon?

  Det er ikke vanskelig for noen av oss å forstå at
opplevelsen av å være uskyldig dømt må være
noe av det verste et menneske kan komme ut for.  Dette har vi fått
illustrert gjennom en del avisoppslag i den senere tid, hvor folk
som er mistenkt, siktet eller tiltalt i en sak, men ennå ikke
dømt, forteller hvilken skrekkelig opplevelse det har vært,
selv om saken endte med frifinnelse.  Her er vi borti et veldig
viktig og stort rettssikkerhetsproblem i Norge.

I et av mine tidligere svar i dag har jeg understreket
at spørsmålet om rettssikkerhet er svært
viktig for denne regjeringen.  Derfor har vi også et arbeid
i gang i forhold til nettopp hvem som skal behandle begjæring
om gjenopptakelse.  Dagens ordning, der det er den domstolen som ila
den fellende dom, er kanskje ikke den rette.  Her har departementet
nå ute en sak til høring.  Dette er en av de sakene
departementet håper å kunne komme tilbake til Stortinget
med om ikke altfor lang tid, for jeg deler den oppfatning at dette
er et problem rettssikkerhetsmessig.

  Jeg setter pris på det som justisministeren
her sier.  Betyr det at vi kan forvente at vi kanskje i løpet
av inneværende år får denne saken til
behandling?

  Jeg er nok litt redd for å gi tidsgarantier
fra denne talerstol, men mitt håp og min målsetting
er at dette skal komme ganske raskt.

 Da går vi videre til neste
hovedspørsmål.

  Jeg tillater meg å stille følgende
spørsmål til kulturministeren:

I den senere tid har det blitt skapt en del
uro ute blant en del av de 270 lokalradioer vi har.  Dette skyldes
faren for å miste den største inntektskilden de
har, nemlig radio-bingo, som for øvrig ble innført
i Norge i 1986.  Samlet sett utgjør dette ca. 60 mill.
kr i årlig omsetning, eller sagt i prosenter: ca. 30 av
totalen.  Men for de minste radioene ute i distriktene, hvor f.eks.
reklameinntektene er minimale, kan bingoens inntekter utgjøre
opptil 80-90 pst.  Det vil si at radioens være
eller ikke være er helt avhengig av om man får
lov til å fortsette med bingoen.

Jeg er selvfølgelig klar over at selve
håndteringen av lotteriloven ligger i et annet departement
enn det hvor kulturministeren sitter.  Men her er jeg ute etter å høre hva
kulturministeren vil gjøre for å hjelpe lokalradioene, for
det er vel ikke noen som er i tvil om at en lokalradio er en god
kulturbringer.

  Det er rett som spørsmålstilleren
peker på, at lotteriloven, som omhandler dette tema, ligger
under Justisdepartementet.  Justisministeren får et spørsmål
om dette senere i dag, og jeg syns det er naturlig å henvise
til justisministeren å besvare dette spørsmålet
her eventuelt, og også til hennes svar senere.

  Det kan være riktig.  Men en bygderadio
og en lokalradio er jo også en kulturpolitisk sak.

  Ønsker statsråden å svare?

  Hvis Bredvold med dette mener å spørre
om lokalradioenes finansielle situasjon generelt, kan jeg gjerne
si at jeg syns det ut fra et kulturpolitisk syn er viktig at lokalradioene
får gode arbeidsvilkår.  Radio-bingo vil altså statsråd
Aure svare på senere i dag.

Jeg er selvfølgelig kjent med at mange
lokalradioer har økonomiske problemer.  Da vil jeg vise
til at vi ved konsesjonsbehandlingen av de ulike radioene da dette kom
opp, valgte å legge oss på en veldig liberal og åpen holdning.
 Nesten alle som ville, fikk lov til å begynne med lokalradio.
 Da sier det seg sjøl at det er en del som ikke greier
seg.  Jeg har tidligere signalisert at jeg ikke har planer om å legge
opp til en spesiell støtteordning for å sikre
lokalradioenes økonomi, sjøl om jeg altså mener at
de representerer et verdifullt bidrag i kulturpolitikken.

 Presidenten er ikke sikker på om
dette ble bingo!

Vi går videre til neste hovedspørsmål.

  Jeg har et spørsmål til
justisministeren.

Den kriminalpolitiske debatten det siste halve året
har vært preget av alvorlige voldstilfeller og ran, ofte
med unge og barn involvert.  Vi skal ikke lene oss tilbake og trøste
oss med statistikk som viser at utviklingen som helhet ikke er så ille,
men vi skal heller ikke overreagere og praktisere en avansert form
for Jeopardy, der det gjelder hurtigst mulig å foreslå løsninger
mer eller mindre på stående fot.

Regjeringen la i fjor høst fram en
tiltaksplan mot vold med god bredde, mener jeg, med både
forebygging og reaksjon.  Statsministeren sa i sin nyttårstale
at Regjeringen vil ta «initiativ til en bred mobilisering
mot vold», og jeg antar at han da også regnet
ran blant barn og unge inn i dette.

Vi har tidligere tatt til orde for en samlet
presentasjon for Stortinget når det gjelder forebygging
og bekjempelse av kriminelle handlinger blant barn og unge.  Kan
justisministeren lette litt på sløret i forhold
til oppfølgingen av statsministerens nyttårstale
om nye initiativ?  Og kan justisministeren tenke seg å bidra
til en samlet plan for innsats og tiltak i forhold til barn og ungdom
når det gjelder å bekjempe kriminelle handlinger?

  På siste spørsmål,
om jeg kan tenke meg å bidra til å få en
slik handlingsplan, er svaret ja.  

Det er også riktig at den utviklingen
vi har sett med ran og vold der barn og unge er inne i bildet, er
meget urovekkende.  Statsministerens utsagn på dette området
i nyttårstalen er allerede under drøftelse i departementet.
 Allerede i høst satte vi i gang et samarbeid mellom Barne-
og familiedepartementet og Justisdepartementet nettopp for å finne
måter å ta fatt i dette problemet på og
prøve å få barn og unge over på riktig
side av loven før en kriminell løpebane har fått
feste seg.  Så dette er et svært viktig spørsmål.
 Jeg er, for å gi utrykk for det, veldig opptatt av at
det særlig for de gruppene som er over den kriminelle lavalder,
er veldig viktig å få rask avklaring av hva som
har skjedd, og få en reaksjon på det som har skjedd,
så raskt som mulig.  Så rask rettergang er ett
av de virkemidlene som jeg kommer til å legge svært
stor vekt på.  Men så har vi barna under kriminell
lavalder som vi må legge opp til en plan for i samarbeid
med Barne- og familiedepartementet.  Kanskje vi også skal
trekke inn Kirke-, utdannings- og forskningsdepartementet, og det
kan være andre som er aktuelle, men jeg ønsker å følge
opp akkurat de intensjonene som det ble spurt om.

   Jeg takker justisministeren for et positivt
svar når det gjelder en samlet plan.  

Ved bekjempelse av kriminalitet har selvsagt
politiet en viktig rolle å spille.  Politietaten har da
også fått tilført store ressurser gjennom
hele 1990-tallet.  Men vi skal ikke bare være opptatt av
totalsum, vi må også være opptatt av
hvordan ressursene brukes.  Når nå midler skal fordeles
til forskjellige deler av politietaten, hvordan vil justisministeren
bidra til at økte midler fører til mer synlighet,
mer tilgjengelighet, politi på plass på de tidspunkter
og de steder der kriminell aktivitet foregår?  Opplysninger
gjennom media kan tyde på at det går med store ressurser
til intern virksomhet og ressurser som ikke gir seg utslag i tilgjengelighet
og synlighet i bl.a. gatebildet.  

   Det er riktig som det er blitt sagt her,
at det er blitt avdekket at det kan settes spørsmålstegn
ved ressursbruken.  Dette grep politisk ledelse i departementet
fatt i på et tidligere tidspunkt, og vi har gitt signaler
om at ressursene ikke skal brukes til flere kontorstillinger fra
kl. 8-16, men de må settes inn på dager og på tidspunkt
da problemene er til stede.  Så dette er under oppfølging
allerede.  

Når det gjelder det som er blitt avdekket
om kursbruken i justissektoren, men særlig i politiet,
er det også et felt som vi har tatt fatt i.  Dette ønsker
vi å videreføre.  Men jeg vil gjerne også rette
oppmerksomheten på noe som lederen i Lensmannslaget understreker
gang på gang, at når det ropes på politi
og lensmann, har noen måttet gi tapt før.  Derfor
er det også et meget stort kommunalt ansvar å forebygge
på et tidlig tidspunkt.

 Astrid Marie Nistad – til
oppfølgingsspørsmål.

   Statsråden sa at nokon har gitt
tapt før når ein ropar på politi og lensmann,
og det er heilt korrekt.  Det førebyggjande arbeidet er
veldig viktig.  I budsjettinnstillinga når det gjeld Justisdepartementet
skreiv ein samla komite at dei ønskte seg ei offentleg utgreiing
om heimevalden, vald som vert utført i heimane.  Som vi
veit, går det mest ut over kvinner og barn, og barn lærer
der å verte valdelege. Vil departementet sette i gang dette
utgreiingsarbeidet fort for å skaffe oss det grunnlaget
som vi bør ha for å kunne sette inn tiltaka på breiast
mogleg måte også på dette området?

   Da kan jeg opplyse at et bredt sammensatt
statssekretærutvalg allerede gjennom lengre tid har vært
i arbeid for å gripe fatt i hjemmevolden og de store mørketallene
som er der.  Det er helt klart ut fra det vi i dag vet, at hjemmevold
er et langt større problem enn vold i gaten.  Dette er
vi i gang med, og statssekretærutvalget er kommet langt
i sitt arbeid.  På bakgrunn av det ønsker jeg
også at vi ser nærmere på hva som blir
gjort her, for jeg tror det er helt riktig som spørsmålstilleren
sier, at barn som lærer vold i hjemmet, har et meget dårlig
utgangspunkt.  Vi må starte så tidlig som mulig,
og det ønsker Regjeringen å bidra til gjennom
det arbeid som allerede er i gang,

   Vi går da videre med neste
hovedspørsmål.

   Jeg har et spørsmål til
finansministeren. 

Den 30. desember gjennomførte Finansdepartementet en
dramatisk endring i forskriftene om konserninterne overføringer.
 Endringene hadde ikke vært på høring
slik som forvaltningsloven krever.  At en slik høring hadde vært
på sin plass, understrekes av at departementet bare ni
dager etterpå trakk deler av forskriften etter påtrykk fra
Høyre.  Som om ikke dette er nok, har departementet i en
tidligere stortingsmelding varslet at det ble arbeidet med saken.
 En enstemmig komite uttalte da at den forutsatte at departementet
kom tilbake til Stortinget med saken før endringen ble
iverksatt. Mitt spørsmål til finansministeren
blir da:  Hvorfor har departementet valgt å se bort fra
Stortingets entydige forutsetning om å bli forelagt saken,
og er ikke finansministeren enig i at det mest ryddige nå vil
være å trekke hele forskriftsendringen for deretter å gi
saken en grundig behandling med høring og presentasjon
for Stortinget?

   Den saken Børge Brende nå tar
opp, dreier seg om meget omfattende og relativt kompliserte skattespørsmål
som det er umulig å redegjøre for på tilfredsstillende
vis i løpet av den tid som stilles til disposisjon for
svar i den muntlige spørretimen.

Når det gjelder selve saksbehandlingen,
som var det som var hovedpoenget i Børge Brendes spørsmål,
både så langt og også den videre prosessen
for saksbehandling, har jeg i korte trekk redegjort for det i et
svar til Siv Jensen i går.  Hvis ikke Børge Brende
allerede har sett det, henviser jeg til det i brevet.

Når det gjelder den mer begrensede
endringen i konsernforskriftene som ble foretatt den 30. desember
i fjor, og som altså gjaldt tetting av hull i regelverket,
har jeg gitt en relativt grundig redegjørelse for det i
et svar til Brendes partifelle Per-Kristian Foss den 8. januar.
 Jeg viser også til det, hvis det er interesse for å gå inn
på den omfattende saken. Siden spørsmålet
mer gjaldt prosedyren og hvorfor man angivelig ikke skal ha etterlevd
en merknad fra en enstemmig finanskomite i Innst. S. nr. 93 for
1997-98, vil je si følgende: Jeg for min del har vurdert
den aktuelle merknaden i innstillingen til ikke å omfatte
den endringen som ble foretatt den 30. desember – altså en
tetting av hull. Denne merknaden var i tilknytning til en ganske
lang utredning om mulige andre, mer omfattende endringer, som går
i motsatt retning. De endringene vil vi nå vurdere. De
vil bli sendt ut på høring og deretter forelagt
Stortinget som forutsatt. Så det har ikke vært
min mening å overse en komitemerknad om å få seg forelagt
ting. Men jeg har vurdert det slik at den endring som ble foretatt
30. desember, ikke var omfattet av den oppfordringen vi
fikk til å forelegge Stortinget saken før endringer
iverksettes.

  Først må jeg si at jeg er
fornøyd med at statsråden har trukket deler av
denne forskriften, som hadde ganske dramatiske konsekvenser og ikke minst
tilbakevirkende kraft i forhold til en del selskaper. 

Når det gjelder prosedyren, og det
var det spørsmålet jeg valgte å ta opp
i dag, fremgår det klart av innstillingen og av meldingen
fra departementet at man vurderer å tette igjen noen hull,
og departementet vurderer en innstramming. Så sier statssekretær
Skjørestad i dag i og for seg noe av det samme som finansministeren
sier, at man har oppfattet det slik at man bare skulle fremlegge
disse endringene for Stortinget hvis det var snakk om en utvidelse
av adgangen til avskrivninger. Men poenget er at det departementet
omtaler her, også er innstramminger for å tette
skattehull. Stortinget tok det til etterretning, men en samlet komite ønsket
disse eventuelle endringene om innstramminger forelagt seg.  Så jeg
har litt vanskelig for å forstå hva finansministeren
egentlig legger opp til her.

  Jeg oppfattet det slik den gangen denne saken
ble behandlet, at Stortinget var opptatt av at departementet ikke
gikk for langt i å gi en forskrift som uthulet skatteplikten
når man oppnår gevinst ved å selge ut
driftsmidler fra et selskap, og at det var for å kontrollere
at det ikke gikk for langt i den retning at man for sikkerhets skyld
ville ha seg forelagt forslag til forskriftsendringer før
de iverksettes. Men det som altså foregikk i slutten av
desember, var det motsatte – å tette igjen et åpenbart
hull i regelverket slik det forelå. Hvis nå Stortinget
mot formodning skulle ønske å videreføre
den praksisen vi har hatt de siste par årene, som jeg vil
karakterisere som et hull i regelverket, vil det være anledning for
Stortinget å si fra om det når den større,
omfattende endringen som skal vurderes, vil bli forelagt Stortinget
i løpet av 1999, og da før skatteplikten i tilfelle
oppstår. 

  Siv Jensen – til tilleggsspørsmål.

  Det er åpenbart at statsråden
her har feiltolket merknaden fra den enstemmige finanskomite og
Stortinget knyttet til denne saken. Jeg vil også minne
statsråden på at budsjettforliket både
for 1998 og 1999 inngått med Høyre og Fremskrittspartiet
la betydelig vekt på skatte- og avgiftsspørsmål.
Så sitter det altså noen byråkrater i
Finansdepartementet en mørk nattetime lille nyttårsaften
og foretar en forskriftsendring med tilbakevirkende kraft, som i
realiteten betyr en økning av skatteinntektene til staten
på flere hundre millioner kroner. 

Så vet man at det i Stortinget sitter
to partier som har inngått to budsjettforlik med Regjeringen,
og som er sterkt imot dette. Synes statsråden at dette
er parlamentarisk skikk og bruk og i god takt og tone overfor sine
budsjettkollegaer i Stortinget, når det dreier seg om skatter og
avgifter? Man kan godt si at dette er å tette et hull. Men
det er fortsatt slik at det henvises til en forskriftsendring,
i en sak hvor finanskomiteen har vært helt enstemmig.

  For det første er det slik at alt
som foregår i Finansdepartementet, er finansministerens
ansvar. Så det er ikke noen byråkrater som skal
ha ansvar for det som foregår der, det er mitt ansvar. 

Som sagt tolker jeg ikke det som har foregått
nå, som å være i strid med den merknaden
jeg har henvist til. Det å tette åpenbare skattehull
for å unngå utilsiktede og urimelige skatteunndragelser,
som jeg vil kalle det, anser jeg heller ikke å være
i konflikt med den avtalen om budsjettet for 1999 som regjeringspartiene
inngikk med Høyre og Fremskrittspartiet.

  Tiden for den muntlige spørretime
er nå omme, og vi går over til den ordinære
spørretime.





                    
                    
                    

  Det ligg ikkje føre noko
referat.





                    
                    
                    

 Presidenten vil foreslå at
det velges en settepresident for Stortingets møte i dag – og
anser det som vedtatt.

Presidenten ber om forslag på settepresident.

   Jeg foreslår Per Ove Width som settepresident
for dagens møte.

  Per Ove Width er foreslått
som settepresident.  – Andre forslag foreligger ikke, og
Per Ove Width anses enstemmig valgt som settepresident for dagens
møte.





                    
                    
                    

