  Det blir noen endringer i den oppsatte spørsmålslisten,

og presidenten viser i den sammenheng til den oversikt som er omdelt

på representantenes plasser i salen.

De foreslåtte endringer i dagens spørretime

foreslås godkjent. – Det anses bifalt.

Endringene var som følger:

Spørsmål 1, fra representanten

Unn Aarrestad til kulturministeren, vil bli tatt opp av representanten

Marit Tingelstad.

Spørsmål 3, fra representanten

Grete Knudsen til nærings- og handelsministeren, må utsettes

til neste spørretime, da statsråden er bortreist.

Spørsmål 4, fra representanten

Signe Øye til nærings- og handelsministeren, vil bli besvart

av justisministeren på vegne av nærings- og handelsministeren,

som er bortreist.

Spørsmål 27, fra representanten

Jan Johnsen til miljøvernministeren, vil bli besvart av

kommunal- og regionalministeren som rette vedkommende.





                    
                    








        

Spørsmål 1 


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6 


    
        

Spørsmål 7 


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23 


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29 


    
        

Spørsmål 30


    



                    

  Dette spørsmålet,

fra representanten Signe Øye til nærings- og handelsministeren,

vil bli besvart av justisministeren på vegne av nærings-

og handelsministeren.

  Jeg vil tillate meg å stille følgende spørsmål

til justisministeren:

«Etter at Askim Gummitekniske Industri

AS gikk konkurs i mars 1999 har det vært jobbet for å redde

gummiblanderiet, som har vært en lønnsom del av

bedriften. Lokale investorer har bydd 2 mill. kroner for maskinene

slik at gummiblanderiet kan drives videre. SND, som har pant i maskinene,

har ikke villet selge for under 2,5 mill. kroner. Vil statsråden

foreta seg noe for at gummiblanderiet i    Askim med 12-15 arbeidsplasser

kan drives videre?»

  Som panthaver i et konkursbo skal SND søke å oppnå best

mulige nærings- og distriktsmessige løsninger,

samtidig som de skal sikre de verdiene som ligger i pantet. 

SNDs panterett i Askim Gummitekniske Industris konkursbo

omfatter bl.a. et gummiblanderi. Dette blanderiet ble etter verdivurdering

av takstmann budt ut for salg for 3,5 mill. kr.

Et Askim-basert selskap, Investor Finans AS, la inn to bud på blanderiet,

hvorav det høyeste budet var på 2 mill. kr. 

Ut fra et ønske om å få til

en løsning med fortsatt drift av blanderiet i Askim senket

SND sitt priskrav til 2,25 mill. kr. Dette tilbudet

ble ikke akseptert av Investor Finans AS. Investor Finans AS trakk

deretter begge sine bud på blanderiet. SND sendte den 26.

mars 1999 Investor Finans AS et nytt bud på blanderiet.

Priskravet var nå 2 mill. kr under forutsetning

om kontant oppgjør. Heller ikke dette tilbudet ble akseptert

av Investor Finans AS.

SND arbeider for tiden med å finne

nye interessenter til blanderiet. SND ser helst at det skal være

mulig å få til en løsning med en interessent

som har planer om videre drift i Askim.

Når det gjelder næringsministerens

rolle i saker av denne art, har det helt siden opprettelsen av SND

vært lagt til grunn at SND-styrets myndighet ikke skal

begrenses ved at departementet eller Regjeringen påvirker

eller treffer avgjørelser i enkeltsaker.

Jeg har tillit til at SND i denne saken vil

finne en løsning som best mulig ivaretar de ulike interessene.

  Jeg takker statsråden for svaret.

Det er gode nyheter at SND fortsatt jobber

med å finne nye interessenter. Da Askim Gummitekniske Industri gikk

konkurs i mars, var det viktig å redde den lønnsomme

delen, og de har jobbet ganske intenst med dette i tiden etter mars,

fordi stans i produksjonen medfører tap av kunder. SNDs

representant har uttalt at det som teller for SND, er å få en

høyest mulig pris for maskinene. Dermed virker det som

om det ikke betyr noe om kjøperen har til hensikt å drive

gummiblanderiet videre, eller om bl.a. maskinene selges til utlandet.

Jeg synes at SNDs rolle i denne saken har vært ganske passiv,

for det dreier seg om små summer for å få til

en løsning. Synes justisministeren at SND har levd opp

til navnet Statens nærings- og distriktsutviklingsfond

i denne saken?

  Jeg er ikke næringsminister, men

jeg får bruke mine allmennkunnskaper og si som følger:

Når noe er verdt 3,5 mill. kr, og en

mottar et bud på 2 mill. kr, og en er

villig til å komme det budet i møte mot kontant

oppgjør, synes jeg at en både har vært praktisk

og økonomisk ganske fornuftig. Jeg kan ikke oppfatte det

som har vært gjort i denne saken, annerledes enn at SND,

i skjæringspunktet mellom å få mest mulig igjen

for verdiene og samtidig finne en løsning, har strukket

seg langt. Når det da viser seg at det at man tar folk

på ordet på et bud på 2 mill. kr,

ikke holder, og en fortsetter å jobbe, må jeg

si at en ikke bare er praktisk. Da er en også utholdende,

og det bekrefter at den tillit som næringsministeren har

til SND, er en tillit som de er verdig.

  Det er klart at det ikke er så enkelt

for justisministeren å være i næringsministerens

sted. 

Men jeg har et tilleggsspørsmål

som gjelder beredskapslageret for gummi her i landet. Askim Gummitekniske

har vært beredskapslager tidligere. Dersom det er slik

at denne bedriften ikke kan fortsette, vil vi ikke ha noe slikt

beredskapslager. Da drister jeg meg likevel til å spørre:

Mener Regjeringen nå at det ikke lenger er nødvendig å ha

et slikt beredskapslager for gummi her i landet?

  Jeg antar at de som har ansvar for beredskap,

alltid vurderer det. Til syvende og sist ligger også noe

av det ansvaret hos meg, men ikke alt. Jeg skal selvfølgelig

ta med meg spørsmålet om beredskapslageret, som

jeg ikke kan svare på på stående fot,

og jeg skal også sørge for at en oversikt over

situasjonen for beredskapslageret blir sendt representanten. 

Men jeg må få lov til å gjenta

at det framkommer i mitt svar at det faktisk er gitt et bedre bud

fra SND enn det spørreren har tatt med seg. Det framkommer

at når man gir et bud overfor interessenter som er på linje

med det interessentene tilbyr, er det ikke godt nok. Jeg må si at

da er det bra at SND faktisk ikke gir opp, men fortsetter å jobbe

for å finne en praktisk løsning. 





                

 Dette spørsmålet,

fra representanten Unn Aarrestad til kulturministeren, vil bli tatt

opp av representanten Marit Tingelstad.

 Jeg skal få stille følgende spørsmål

til kulturministeren:

«I Aftenposten 23. februar 1999 står

det at idretts- og ungdomsleiarar må bruka mykje tid og

energi på byråkrati i tilknyting til lag og organisasjonar. Mange

foreldre ynskjer også å engasjera seg, men ikkje

med å fylla ut skjema.

Kva vil statsråden gjera for å redusera

skjemaveldet som frivillige organisasjonar nå opplever?»

  Representanten Tingelstad retter i sitt spørsmål

søkelyset mot frivillig virksomhet på grasrotnivå.

Det er slik at statlige støtteordninger i liten utstrekning

er innrettet mot lokalnivået, og at staten tradisjonelt

har forholdt seg til sentrale paraplyorganisasjoner. Lokale lag

og foreninger mottar i første rekke tilskudd gjennom egne

overordnede ledd, kommuner og fylkeskommuner.

Representanten Tingelstad viser til en artikkel

i Aftenposten 23. februar 1999. I artikkelen refereres det til en uttalelse

fra en av ildsjelene i Telemark Alpin. I artikkelen heter det:

«I dag

må trenere og ledere omtrent være advokater for å håndtere

papirmøllen. Idretten vil tape hvis ikke det byråkratiske

systemet forenkles. Mange foreldre ønsker å engasjere

seg, men ikke ved å fylle ut skjemaer.»

Kulturdepartementet stiller ikke spesifikke

krav om rapportering fra, og kontroll av, lagsnivået i

norsk idrett gjennom overføringene av rammetilskudd til

Norges Idrettsforbund og Olympiske komite. Departementet forutsetter

at rammetilskuddet blir brukt til å realisere offentlige

idrettsmål og bidra til at «Idrett for alle» blir

en realitet.

Den frivillige organiserte idretten fremstår

ikke like enhetlig som tidligere. Det er en kjensgjerning at noen lag

og foreninger driver næringsvirksomhet, og at forretningsbaserte

eier- og driftsformer er etablert innen idretten. Det er heller

ikke uvanlig at idrettslag har egne ansatte og årlig omsetter

for store beløp. Når lokale lag og foreninger

velger en slik innretning, vil dette nødvendigvis medføre

et utvidet og annet ansvar enn tidligere. I slike tilfeller vil

lokale lag og foreninger måtte forholde seg til de krav

som offentlige myndigheter stiller andre arbeidsgivere, samt lover

og retningslinjer som bl.a. regulerer skatte- og avgiftsforhold.

Det er innenfor ovennevnte områder

vedtatt spesielle lettelser for frivillige sammenslutninger. Blant

annet er grensen for registreringsplikt satt til 140 000

kr i omsetning og uttak, mot 30 000 kr for næringsdrivende.

Etter bestemte regler er det anledning til å splitte opp

en organisasjon i selvstendige undergrupper med virkning for merverdiavgiften.

Det er også gitt spesielle regler for næringsdrivende

som yter tjenester vederlagsfritt til ideelle organisasjoner. Et

annet eksempel er at frivillige sammenslutninger ikke skal beregne

merverdiavgift av billettinntekter, vanlige medlems- og startkontingenter,

offentlige tilskudd, lotteriinntekter, bingoinntekter, gaver osv.

Staten har derfor gjort flere grep med sikte på å redusere

skjemaveldet for lag og foreninger på lokalt nivå.

Avslutningsvis vil jeg få benytte

anledningen til å peke på at Regjeringen gjennom

St.meld. nr. 44 for 1997-1998 har fremmet forslag for å bedre

rammebetingelsene for frivillige organisasjoners medlemsbaserte virke.

Det er dette arbeidet som er fundamentet i organisasjonenes lokalforeninger.

Regjeringens forslag vil komme lokale lag og foreninger til gode.

Det er i den forbindelse gjort til et selvstendig poeng at det ikke

bør etableres kontrollordninger som kan føre til

at frivillige organisasjoner tvinges til å endre sin struktur

eller sin grunnleggende tenkemåte.

  Jeg takker statsråden for det fyldige

svaret, som bl.a. viser til norsk idrettsbevegelses flerfoldighet – fra

de små klubbene til de store, mer forretningsmessig drevne.

Det må naturligvis være noe ulike regler for disse,

det skjønner jeg. Jeg merker meg at det er gjort en del

viktige endringer, og at departementet ikke stiller spesifikke krav

til rammetilskuddene til hovedorganisasjonene, men forutsetter at

midlene blir brukt til idrett for alle.

Mener statsråden at det omtalte skjemaveldet,

som foreldre og andre frivillige misliker sterkt, i hovedsak skyldes

hovedorganisasjonenes egne rutiner og regelverk? Hvis så er

tilfellet, vil idrettsministeren ta initiativ overfor de ansvarlige

aktørene med sikte på å minimalisere

skjemaveldet, slik at det verdifulle arbeidet som de frivillige

aktørene utfører, kan ivaretas? 

Som kjent representerer dette egenverdier som

går langt utover aktiviteten i seg selv, som f.eks. evnen

til å skape tilhørighet i lokalsamfunnet.

  Jeg har ikke her og nå grunnlag for å si

at det er hovedorganisasjonene eller paraplyorganisasjonene som

medfører dette byråkratiet. Dette er et tema som

vi vil komme tilbake til i forbindelse med at Stortinget skal diskutere

tilleggsmeldingen til frivillighetsmeldingen, og for så vidt

også frivillighetsmeldingen, senere i vår, og

hvor det har kommet fram at det er noe uenighet i Stortinget om

hvordan tilskuddsordningen til de frivillige organisasjonenes lokale

virke skal praktiseres. 

I tillegg kan jeg meddele at vi har satt i

gang arbeidet med en melding om idrett som vil komme til Stortinget

i løpet av høsten. Der vil vi selvfølgelig

også gå inn på hvordan dette skal organiseres,

nettopp med tanke på å styrke det lokale arbeidet

blant medlemmene i, i dette tilfellet, idrettslagene, og slik se

til at den verdifulle innsats som gjøres, gir det resultatet

vi ønsker, og at den ikke går til papirarbeid

og den slags.

  Jeg takker statsråden for dette svaret

også.

Jeg føler at det er en del positive

ting som er på gang, og at det også kan komme

andre endringsforslag i forhold til den meldingen som nå ble

varslet.

Det er utrolig viktig at vi ikke dreper initiativlysten

til den enkelte forelder og andre frivillige som vil gjøre

en innsats for det viktige ungdomsarbeidet rundt om i by og bygd.

Derfor setter jeg pris på statsrådens svar denne gangen,

og håper at dette er et ledd i Regjeringens filosofi om å bidra

til et enklere Norge.

  Jeg vil bare si meg enig med representanten

i at vi på dette området selvfølgelig

ser behovet for forenklinger, og vil prøve å bidra

til det. 

Ellers skylder jeg kanskje å gjøre

oppmerksom på at en rekke av barne- og ungdomsorganisasjonene

er underlagt Barne- og familiedepartementet og har spesielle regler,

bl.a. som et resultat av den saken vi hadde med tilskudd til politiske

ungdomsorganisasjoner.





                

  Rita Tveiten er ikke til stede i

salen. Da går vi videre til neste spørsmål.





                

  Dette spørsmålet

er stilt til miljøvernministeren, men vil bli besvart av

kommunal- og regionalministeren som rette vedkommende.

  Jeg har da følgende spørsmål

til kommunal- og regionalministeren:

«Overvåkningsmyndighetene

i EFTA, ESA i Brussel, sier at Norge ikke har rett til å nekte

en bedrift i Stavanger å importere og selge franske vedovner

uten at de er testet etter norske forskrifter. Hver test koster

ca. 80 000 kroner. ESA mener Norge driver konkurransevridning i

denne saken.

Vil statsråden sørge for

at ESA sin beslutning nå blir etterfulgt?»

  I åpningsbrev fra  EFTAs overvåkingsorgan,

ESA, om klagesak som gjelder norske krav til vedovner, ber ESA om

ytterligere opplysninger knyttet til de norske kravene med hensyn

til beskyttelse av helse og miljø. Bakgrunnen er en klage

fra en fransk ovnsprodusent på de norske kravene til partikkelutslipp

fra og testing av vedovner.

De norske kravene som regulerer utslipp fra

vedovner, er fastsatt ut fra hensynet til helse og miljø basert på en

faglig vurdering gjort av miljøvernmyndighetene.

Flere tidligere undersøkelser viser

at utslipp fra vedovner utgjør 30 – 60 pst.

av det totale utslippet til luft i Norge. Beregninger fra Oslo i

1995 viste at utslipp fra vedovner utgjorde 66 pst. av

det totale partikkelutslippet. En undersøkelse fra Oslo

i 1999 viser at vedfyring utgjør 80 – 90 pst.

av det totale utslippet av partikler.

Utslipp av fyringspartikler utgjør

en betydelig helsefare. Beregninger viser at en utskiftning av gamle

vedovner på 40 pst. vil kunne redusere

dødeligheten med 25 liv årlig i Oslo. Tilsvarende

reduksjon i dødelighet kan påregnes for resten

av landet. Utslippene medfører også økt

sykelighet.

På denne bakgrunn har Norge innført

krav til testing når det gjelder partikkelutslipp. De franske

ovnene er ikke testet for partikkelutslipp, og produsenten har klaget over

de ekstra kostnadene testingen medfører. Flere andre land

i Europa har imidlertid særskilte nasjonale krav til vedovner

som medfører særskilt testing.

I EU er det lagt fram forslag til et nytt direktiv

med strenge grenser for partikkelinnhold, som skal oppnås innen år

2005. Fra EU og EFTAs side er det gitt mandat til et europeisk standardiseringsarbeid

for å harmonisere kravene til bl.a. vedovner. Norge vil

delta aktivt i dette arbeidet med sikte på at partikkelutslipp

blir tatt med i standarden.

Norske myndigheter har sendt den utdypende

faglige begrunnelsen for kravene til ESA. Kravene om begrensning

av partikkelutslipp er fastholdt ut fra hensynet til helse og miljø.

  Jeg takker for svaret, som jeg selvfølgelig

ikke er helt fornøyd med.

Denne saken ble slått opp i Stavanger

Aftenblad den 27. februar 1999. Der står det: 

«Den

lille mann vant i Brussel»…«En liten

importør i Stavanger har angrepet diskriminerende tiltak

fra norske myndigheter» … «For norske

importører er dette en ny «Bosman-dom»,

og den kan få vidtrekkende følger.»

ESA sier klart fra om at det drives konkurransevridning.

Overvåkingsmyndighetene i EFTA, ESA i Brussel, sier nemlig

at Norge ikke har rett til å nekte importøren å selge

de franske vedovnene, og at Norge driver konkurransevridning. ESA «krever

at Utenriksdepartementet leverer vitenskapelig bevis for at det

er nødvendig å legge restriksjoner på import

av utenlandske peiser.»

Mener kommunalministeren at disse konkurransevridende

kravene skal fastholdes uten at det blir levert tilstrekkelig «vitenskapelig

bevis», som det er bedt om?

  Jeg henviser til mitt første svar,

hvor jeg sa at ESA har bedt om ytterligere opplysninger knyttet

til de norske kravene. Man har altså ikke fattet noen beslutning,

men bedt om ytterligere opplysninger. 

Jeg viser også til det som jeg videre

sa i mitt svar, at de norske bestemmelsene er knyttet til krav om

hensyn til helse og miljø. Disse kravene skal vi ta på alvor.

En stor andel av partikkelutslippene er, som jeg sa i mitt første

svar, knyttet til utslipp fra nettopp vedovner, og det å ha

strenge krav på dette området gjør at

man i den grad det er mulig, kan unngå dødelighet

og sykelighet som følge av denne typen utslipp. Det burde

være i alles interesse at vi har strenge krav på dette

området. 

  Jeg takker igjen for svaret. Men ville det

ikke vært riktig av Norge å vente med denne standardiseringen

som er nevnt i brevet, til 2005? 

Ministeren sa rett nok i sitt første

innlegg at de har sendt en redegjørelse. Det ESA har bedt

om, er en vitenskapelig begrunnelse for hvorfor dette er gjort.

Jeg ser ingen grunn til at Norge skal sette foten ned i forhold

til en klar bestemmelse i de internasjonale handelsoppleggene som

vi har med europeiske land. 

Jeg bare nevner igjen at i den foreliggende

saken synes grunnprinsippet å være at et produkt

som er lovlig produsert og markedsført i ett EØS-land,

må kunne selges i et annet EØS-land, selv om det ikke kan

garanteres at produktet bokstavelig talt vil oppfylle de tekniske standardene

og spesifikasjonene man har i det landet det selges i. 

Jeg vil be kommunalministeren om å se

på saken på nytt og la denne enkeltimportøren

få anledning til å fortsette å selge

franske vedovner.

  Det er faktisk slik at det er ingen selvfølge

at produkter som framstilles, skal kunne omsettes i et marked uten

at det stilles krav til kvalitetsgodkjenning og til standarder som

skal følges. På dette området synes jeg

det er viktig at man har et føre var-prinsipp, og at norske

myndigheter stiller krav nettopp knyttet til hensynet til helse

og miljø, på samme måte som en rekke

andre europeiske land har gjort. 

Dersom ingen går foran og setter strenge

krav som fører til miljøforbedringer, viser erfaringene

at da blir det heller ingen forbedringer. Så jeg tror at

det løp som   Norge har lagt – å stille

krav til testing, og å stille krav til standarder, for

så å følge opp for å få dette

inn i EUs forskrifter – er et riktig løp.





                

  Dette spørsmålet

er utsatt til neste spørretime.





                

  Stortinget mottok mandag meddelelse fra

Statsministerens kontor om at følgende regjeringsmedlemmer

vil møte til muntlig spørretime:

statsminister Kjell Magne Bondevik

statsråd Odd Einar Dørum

statsråd Hilde Frafjord Johnson

De annonserte regjeringsmedlemmene er til stede,

og vi er klare til å starte den muntlige spørretimen.

De representantene som i tillegg til de forhåndsanmeldte ønsker å stille

hovedspørsmål, bes reise seg. –

Vi starter da med første hovedspørsmål,

fra representanten Thorbjørn Jagland.

  Arbeiderpartiet gir sin fulle støtte

til Regjeringens politikk og håndtering når det

gjelder Kosovo-konflikten. Det er nødvendig å holde

fast ved at flyktningene må få rett til å vende

tilbake under internasjonal beskyttelse. Hvis vi tillater at en

million mennesker kan bli omplassert i dette området, vil

det sannsynligvis destabilisere flere land og kanskje sette hele

Balkan i brann. 

Det kan nå tyde på at denne

dobbelte strategi med militært press og diplomatisk arbeid

kan gi resultater. Møtet i Oslo i går var positivt.

Jeg vil spørre statsministeren hvilke tanker han nå gjør

seg om hva slags type internasjonal styrke som kan settes inn i

tilfelle det skulle være mulig å få til

en våpenstillstand.

  Utviklingen i og rundt Kosovo er jo en dyp

tragedie. Det som er viktig å understreke, er at flyktningstrømmen

og krigshandlingene oppstod ikke da NATO satte inn sine bombeaksjoner.

Allerede før det var det ca. 200 000 flyktninger, krigshandlinger

var i gang og overgrep mot kosovoalbanerne var i gang, så den

fremstillingen en har sett i en del medier om at dette startet da

NATO startet sine aksjoner, er det viktig å drive tilbake. 

Jeg vil også benytte denne anledningen

til å uttrykke glede over at Regjeringen kjenner solid

ryggdekning fra partiene på Stortinget i denne sak, og

jeg setter også pris på det som opposisjonsleder

Thorbjørn Jagland nå sa i starten, nemlig at han

gir Regjeringen full støtte. Det gir Regjeringen en trygghet

i det videre arbeid. 

Denne saken kan grovt sett sies å ha

tre elementer: det militære, det politiske og det humanitære.

Jeg tror det er riktig som Jagland sa, at vi nå for det

første må jobbe for å hjelpe flyktningene

i en akutt nødsituasjon – det gjør vi primært

i nærområdene – og vi har foreslått

bevilgninger til det formålet. Så må vi

parallelt med de militære aksjonene også jobbe

politisk og diplomatisk. I så måte var møtet

i Oslo i går et positivt steg fremover, selv om en så langt

ikke har funnet en løsning. Og det vanskeligste punktet

er nettopp det Jagland spurte om, nærværet i 

 Kosovo etter en eventuell våpenstillstand. 

Mitt syn, og Regjeringens syn, er at dette

må være et så robust nærvær

at det gir beskyttelse til befolkningen i Kosovo – da tror

vi det bør ha en militær komponent. Men dette

er det foreløpig ikke tilstrekkelig enighet om. Og en må også ha

en løsning som Serbia kan leve med.

  Jeg er glad for det statsministeren sa, og

jeg deler helt den analysen han hadde av årsaken til konflikten

og flyktningstrømmen. 

Når det gjelder denne internasjonale

styrken, vil jeg bare spørre om Regjeringens vurdering

er at det er en fordel at man nå får brakt inn

andre enn NATO-land,      f. eks. Russland – at man får

satt opp en styrke som kan innebære at Russland også trekkes

med i denne internasjonale beskyttelsen som må finne sted

hvis flyktningene skal kunne vende tilbake.

Et annet spørsmål er selvfølgelig

når det gjelder FN-mandat: Ville det ikke nå vært

en stor fordel å få etablert et FN-mandat for

det som skal skje i et slikt tilfelle?

  Regjeringen er åpen for å drøfte

ulike måter å organisere dette på. Jeg tror

at FN bør komme sterkere inn. I dag møter FNs

generalsekretær EUs regjeringssjefer og utenriksministre, også for å drøfte

dette. 

Vi er også åpne for og ser

det som en klar fordel om Russland kunne bli med. Det er positivt

at Russland nå er kommet med i det politiske og diplomatiske

arbeidet for å finne en løsning. Jeg drøftet

dette med utenriksminister Ivanov her i Oslo i går, og

han uttrykte at dersom det blir en internasjonal enighet som også det

serbiske regimet kan leve med, for en internasjonal styrke i Kosovo

etter en fredsslutning, så er Russland positivt til å delta

i den. Jeg for min del ser helt klare fordeler om så kan

skje.

 Det blir oppfølgingsspørsmål

fra Kristin Halvorsen.

  Vi er nå inne på kjernepunktet

i forhold til hva som skal til for å få til en

politisk løsning, og hva som skal til for faktisk å trygge

kosovoalbanerne etter at man har fått til en politisk løsning.

 Det er kommet et interessant initiativ fra

Tyskland på dette punktet, som jeg gjerne skulle hatt statsministerens synspunkter

på. Det dreier seg om hvorvidt man kan klare å få inn

en styrke med et FN-mandat, for nettopp å få i gang

forhandlingene i det politiske sporet, men også om den

konkrete sikkerheten på bakken etter endt tilbaketrekking.

I tillegg lurer jeg på om Regjeringen har tatt noe initiativ

overfor FN i den situasjonen vi har nå – både

som norsk regjering og ikke minst fordi vi har formannskapet i OSSE

kunne Norge bidra spesielt for å få FN inn i forhold

til de framtidige løsningene. 

  For å ta det siste først:

Ja, Norge har tatt initiativ i forhold til FN, og vår utenriksminister

skal – blant alle sine andre aktiviteter – i dag

ha en telefonkonferanse med FNs generalsekretær

om dette spørsmålet. Og som jeg nevnte i mitt forrige

svar, møter også FNs generalsekretær

i dag EUs stats- og utenriksministre.

Vi ser en klar fordel om FN kan trekkes inn,

og vi har også registrert det tyske initiativet i så måte.

Vi ser helt klare fordeler hvis også FN som verdensorganisasjon

kan trekkes inn. Men jeg må legge til her at en internasjonal styrke

må være så robust og effektiv at den

virkelig kan beskytte befolkningen i Kosovo, enten det er kosovoalbanere

eller andre. Da tror jeg ikke man kommer utenom et militært

element, hvor vi vet at NATO er det mest effektive. At dette kan

få en paraply og en organisering som ivaretar verdenssamfunnets

interesser, ser jeg som en fordel. 

  Vi går da videre til neste

hovedspørsmål.

  Jeg har også et spørsmål

til statsministeren vedrørende Kosovo-konflikten. Fremskrittspartiet

deler mange av Regjeringens synspunkter på denne konflikten,

men på ett område skiller vi lag med Regjeringen,

og det er når det gjelder spørsmålet

om å ta flyktninger til Norge. Der er Fremskrittspartiet

på linje med FNs høykommissær for flyktninger

og de fleste andre land, som nettopp hevder at man ville bistå Milosevic ved å flytte

flyktningene ut av området, man ville assistere i den etniske

rensingen.

Over hele forsiden på Verdens Gang

i går – det har vel også statsministeren

sett – var det en anmodning til   Norge om å stoppe

mottaket av flyktninger. Dersom alle NATO-land tok like mange flyktninger

til sine land som Regjeringen har varslet, ville det bety omtrent

en million flyktninger – cirka halvparten av den totale

kosovoalbanske befolkning.

 Er det virkelig Regjeringens mening at det

ikke ville hjelpe Milosevic, dersom NATO-landene tok halvparten av

befolkningen til sine land? 

  For det første har det aldri vært

aktuelt å ta halvparten av Kosovos befolkning inn i andre

land, for det andre har jeg ikke registrert at FN sier at en bistår

Milosevics etniske rensing ved å ta imot flyktninger i

andre land. Jeg synes det er å snu saken på hodet.

 Situasjonen var at den etniske rensingen allerede

var kommet uhyre langt, og det var i ferd med å oppstå en

totalt uholdbar situasjon, spesielt i Makedonia, som var i ferd

med å bli destabilisert. Makedonia stengte faktisk sin

grense for flyktninger fra Kosovo, og det var i ferd med å oppstå en

helt uholdbar situasjon. I den situasjonen meldte Norge inn at vi

kunne ta imot inntil 6 000 flyktninger. Andre land fulgte opp med å melde

inn tall, og dette var faktisk medvirkende til at Makedonia igjen åpnet

sin grense, og at den uholdbare situasjonen ble   bedret.

 Jeg står fast ved at det var riktig

og klokt av Norge å gjøre dette. Vi har fått

anerkjennelse for det vi gjorde, også fra FNs høykommissær,

som ringte til Norge og takket for det vi gjorde. Situasjonen har

nå utviklet seg videre. Vi har fått en henvendelse

fra FNs høykommissær – som jeg ikke bare

har lest om i VG, men som jeg faktisk har lest in extenso – og

den vurderer vi nøye. Vi vurderer om vi skal foreta en

midlertidig stans i mottaket, men vi vil, slik som FNs høykommissær

også har anmodet om, holde en høy beredskap for

ytterligere mottak hvis situasjonen igjen krever det. Vi vil ta

endelig stilling til den praktiske håndtering av denne

saken i løpet av dagen. Vi tillegger høykommissærens

tilråding betydelig vekt, men konsulterer også norske

frivillige organisasjoner, noe vi allerede har gjort på morgenkvisten

i dag. Under alle omstendigheter vil vi ta imot de planlagte transportene

av flyktninger nå de aller nærmeste dagene, for de

har forventninger om å komme til Norge. Så vurderer vi

en midlertidig stopp deretter.

  Det er også hevdet at grunnen til

at Makedonia åpnet grensen igjen, var at det begynte å komme

inn massiv støtte og hjelp i form av mat, medisiner og

telt, for å ta imot flyktningene der. Det er altså andre

forklaringer enn Regjeringens.

Det er også et faktisk forhold at

hvis alle NATO-land hadde varslet det samme som Norge i forhold

til folketall, ville man ha påtatt seg omtrent en million

flyktninger, og det er halvparten av befolkningen. Regjeringen ønsket

jo å få i gang at andre land skulle følge

i Norges fotspor, og da hadde man nettopp assistert Milosevic.

Imidlertid er vel nå det aller viktigste å hjelpe

de mest nødstilte flyktninger – ikke bruke 600-1 000 mill. kr

på å ta flyktninger til Norge, men heller sette

inn midlene for å bidra til å sørge for

forsyninger der nede. Og særlig er det nå viktig å få organisert

forsyninger inn i Kosovo. Hadde Norge brukt de pengene som man har

tenkt å ta noen få flyktninger til Norge for,

til heller å finansiere helikoptertransport og mattransport

under militæreskorte inn i Kosovo, måtte vel det

vært en langt bedre nytte av disse midler.

  Det er ikke så enkelt at en bare

kan bringe forsyninger inn i Kosovo, for i Kosovo foretar det serbiske

regimet en grotesk etnisk rensing, og derfor flykter de jo ut av

Kosovo. Nabolandene Makedonia, Montenegro og Albania har fått

en kolossal påkjenning på grunn av dette. Jeg

fastholder at Norges beslutning ble positivt mottatt og var medvirkende

til at en fikk løst opp en akutt og fastlåst situasjon,

når        Makedonia stengte sin grense.

Men så er jeg enig med Carl I. Hagen

i at hovedtyngden av hjelp må – og kan også mest

kostnadseffektivt – foretas i nærområdene.

Det er også Regjeringens oppfatning. Derfor har jeg altså presisert

at vi nå tar denne henvendelsen under alvorlig overveielse – vi

vil senere i dag treffe en beslutning – der vi vurderer

en midlertidig stopp, men med en beredskap i fall situasjonen igjen

måtte kreve mottak.

  Det blir oppfølgingsspørsmål – Øystein Hedstrøm.

  Mediene kan i dag meddele at statsministeren

har mottatt både muntlige og skriftlige drapstrusler, som

ifølge politiet kommer fra serbiske miljøer i

Norge. I fjor tok Norge imot tusenvis av serbiske kroater. Vi har

en stor kontingent av kosovoalbanere i Norge fra før, og

nå planlegger Regjeringen å ta imot inntil 6 000

flere. Frykter ikke statsministeren at vi kan få alvorlige

kriminelle handlinger i Norge, og også innslag av krigshandlinger,

på bakgrunn av disse betydelige mottakene i landet?

  Jeg må ta avstand fra denne koblingen

av min situasjon i forhold til flyktningmottak. Når det

gjelder de spørsmålene som er omtalt i mediene

omkring min egen situasjon, kommer jeg ikke til å kommentere

det. Det henviser jeg til politiet.

Så til kriminelle handlinger. Det

foregår en gigantisk etnisk rensing i Kosovo. Er det noe

som er kriminelt, så er det det kosovoalbanerne utsettes

for. Derfor vil Regjeringen stille opp for å hjelpe – først

og fremst der nede og i nærområdene, men jeg fastholder

at vi om nødvendig også må være

villige til å ta imot noen i Norge. Og Norges beslutning

om dette var med og løste opp en fastlåst og prekær

situasjon. Men vi er enig i at hovedtyngden av hjelpen skal foregå der

nede, og derfor vurderer vi en midlertidig stopp i inntaket hit

når de transportene har kommet med dem som har forventninger

om å komme til Norge – og de familiemedlemmer

som bør få følge etter.

  Det blir oppfølgingsspørsmål – Dag

 Danielsen.

  Jeg hører statsministeren sier at

det at Norge tok inn 6 000 flyktninger var det som gav støtet

til en løsning på problemene der nede. En like

rimelig påstand etter min mening er at det at NATO tok tak

i saken og begynte å bygge leirer, og at man gav internasjonale

garantier, var det som løste opp saken. 

Hadde det ikke vært rimeligere om

man på et tidligere tidspunkt hadde sagt at vi kunne ta

50 000-100 000 flyktninger der nede og garantere

for dem? Da kunne vi ha løst dette mye raskere og fått

en bedre humanitær løsning. I tillegg kunne vi

da ha vært med på å opprettholde presset

mot Milosevic for å få en løsning på konflikten der

nede ved at vi hadde leirene i nærområdet, slik

at det ville være et konstant press fra verdenssamfunnet

for å få en permanent politisk løsning

på dette problemet.

  Når det gjelder Norges beslutning,

sa jeg vel – og det er det jeg mener – at den

trolig bidrog til å løse opp en fastlåst

situasjon. Det var selvsagt flere faktorer som til sammen virket

inn, men vi har fått nokså klare tegn på at

den var klart medvirkende. Og vi har i tillegg til takk fra FNs høykommissær

bl.a. fått uttrykt en takk fra amerikansk side, fra USA,

for at vi gjorde dette. Og vi er enig i at flest mulig må hjelpes

der nede, men det ene utelukker ikke det andre. Når en

nå vurderer situasjonen slik at vi kanskje fremover ikke

trenger å ta inn flere fortløpende, så vurderer

vi å foreta en midlertidig stopp.

Men en må være klar over

Makedonias situasjon. Makedonia var kommet i en desperat situasjon

da de gav klart uttrykk for at andre land måtte avhjelpe

og ta ut flyktninger fra landet. Det hadde ikke hjulpet om vi hadde

sagt at vi garanterte for x antall tusen i Makedonia, når Makedonia

sa at disse måtte videre, ut av Makedonia.

  Siste oppfølgingsspørsmål – Vidar Bjørnstad.

  Jeg har et oppfølgingsspørsmål,

men jeg må først få lov til å si

at jeg tar sterk avstand fra den analysen som Fremskrittspartiets

representanter her legger fram i forhold til situasjonen i Kosovo. Med

deres håndtering kunne man ha risikert at ikke alle flyktninger

som i dag er i sikkerhet i nabolandene, hadde sluppet ut. Sånn

sett mener vi det var et riktig signal fra norske politiske myndigheter å åpne

for mottak av kosovoalbanske flyktninger i Norge, ut fra at man

i den akutte situasjonen lettet trykket og fremdeles lot nabolandene

ha åpne grenser, for å beskytte kosovoalbanske flyktninger.

Nå registrerer jeg at en skal ha en

midlertidig stans i mottak. Bakgrunnen for signalet om å ta

imot kosovoalbanske flyktninger var ikke bare humanitær,

men også politisk. Har Regjeringen forsikringer om at dette

ikke betyr stans i mottak av kosovoalbanske flyktninger andre steder,

slik at det f.eks. kan resultere i at nabolandene faktisk også vil

si nei til å ta imot Kosovo-flyktninger direkte fra Kosovo?

  Jeg er enig med representanten Bjørnstad

i at dette er et viktig anliggende, og det er av de ting vi nå tar

med i vår vurdering før vi treffer en endelig

beslutning. Vi vurderer altså nå henvendelsen

fra FNs høykommissær, og vil komme fram til en

konklusjon på det senere i dag. Men det er helt klart viktig

at en norsk beslutning her ikke forverrer situasjonen der nede.

Det vil vi så langt som mulig skaffe oss forsikringer om.

  Før vi går videre,

vil presidenten understreke at man ikke skal bruke denne spørretimen

til å drive polemikk mot tidligere spørrere, som

ikke har anledning til å svare på polemikken,

men at spørsmål skal rettes til statsråden.

Vi går videre til neste hovedspørsmål.

  Også mitt spørsmål

går til statsministeren.

Etter mitt skjønn er det helt overordnede

nå at vi konsentrerer oss om hvordan vi skal bringe NATOs

aksjon til en vellykket avslutning, og jeg vil derfor slå an

den samme tonen som Thorbjørn Jagland gjorde. Jeg tror

det er viktig å understreke at situasjonen kaller på enighet,

fasthet og lederskap. Høyre har derfor stilt seg bak den

linjen som Regjeringen har lagt seg på. Det er imidlertid

ikke til å skjule at dette er en vanskelig operasjon. NATOs

vellykkede operasjon i Bosnia kan jo ha fått mange til å tro at

dette ville være over i løpet av ganske kort tid.

Nå har NATO valgt luftstyrker, mens det har kommet opp

en debatt om NATO også bør følge opp

med eventuelle bakkestykker. Det er jo lite Norge kan bidra med

i denne sammenheng, men jeg vil gjerne spørre hvordan statsministeren

ser på det, om de store NATO-land skulle finne ut at det

er nødvendig å gå den veien.

  La meg først igjen og også overfor

Jan Petersen få uttrykke tilfredshet med den måte

som partiene, også Høyre, har opptrådt

på i denne situasjonen. Regjeringen er innstilt på å ta

det ansvar og det lederskap som påhviler den, men det gir

oss en ekstra trygghet og styrke i dette arbeidet at partiene på Stortinget

stiller så godt bak som tilfellet er i denne situasjonen.

Når det gjelder spørsmålet

om bakkestyrker – da tenker jeg ikke på en eventuell

styrke for å gå inn og sikre en fredsslutning

etterpå, men bakkestyrker i en krigssituasjon – har

Regjeringen vært skeptisk og tilbakeholden til det av flere

grunner: Det vil ta tid å sette den opp, det vil kunne

være en eskalering av krigshandlingene som det er vanskelig

i dag å få oversikten over, og det kan vanskeliggjøre

en fredsslutning. Men skulle dette spørsmålet

for alvor melde seg, må Regjeringen håndtere det

og forholde seg til det, og det vil vi i tilfelle gjøre

i nær konsultasjon med partiene på Stortinget.

Det som er linjen nå, er å fortsette de militære

bombetokt kombinert med politisk diplomatisk arbeid, og nå med økende

vekt på politisk dialog for å forsøke

så raskt som mulig å finne fram til en fredelig

løsning. For hver dag som går, utvikles

denne tragedien, ja, hver eneste dag med krig er i seg selv en tragedie.

  Jeg er tilfreds med dette svaret. Jeg tror

det er viktig å ha den nødvendige åpenhet

på dette området. Milosevic er en formidabel motstander,

og det kan jo reises spørsmål om hvor klokt det

har vært å gjøre det klart overfor ham

hva man i hvert fall 

ikke 

har tenkt å gjøre.

Jeg tror det er svært viktig nettopp av hensyn til sivilbefolkningen

at NATO gjør det som er nødvendig for å nå frem

i denne konflikten. Men det er vel også slik at dette er

en konflikt vi må være beredt på kommer

til å ta tid, og det kaller på et lederskap. 

Mitt spørsmål er derfor om

statsministeren nå er enig med meg i at dette er en konflikt

som vi må påregne kan komme til å ta

en god tid før vi har nådd frem til løsninger.

  Ja, dessverre har nok Jan Petersen rett i

at det kan skje. Men vi setter alle krefter inn – også med

de bidrag vi fra norsk side kan gi – for å prøve å komme

fram til en løsning så snart som mulig, for jeg

tror alle selvsagt er enig i at dess før denne konflikten

kan opphøre, dess bedre, av hensyn til befolkningen i regionen

og også av hensyn til faren for en destabilisering av sikkerhetssituasjonen.

Og det er helt riktig, som Jan Petersen sier, at enhver ansvarlig

regjering må sammen med våre allierte fortløpende

vurdere situasjonen og utviklingen i krigshandlingene, og må selvsagt også derfor

være beredt til å vurdere et spørsmål

om bakkestyrker hvis og når det måtte komme.

  Det blir oppfølgingsspørsmål – Carl

I. Hagen.

  Jeg er glad for det svaret statsministeren

nå gav. Jeg vil gjerne følge opp med å si

at det vel er viktig at de politiske organer i NATO tar seg av de politiske

spørsmål, mens det rent militære om hvorledes de

politiske målsettinger skal oppnås, i større

grad gjennomføres av de fagmilitære, og at politikere

lar være å ha bastante meninger om hvilke typer

våpen og styrker som bør benyttes for å nå en

politisk målsetting. Det har kanskje vært litt

for stor innblanding fra de politiske organer i hvilken bro som

skal bombes, og hvilken som ikke skal bombes.

Jeg vil spørre statsministeren om

han er enig i denne arbeidsfordelingen, og om Norges regjering vil

arbeide innad i NATOs politiske organer med noe klarere mandat og

målsetting for militære aksjoner. Er målsettingen å bringe

Milosovic-regimet ned? Er målsettingen å avvæpne

Serbia? Er målsettingen å ødelegge slagkraften

til den serbiske hær? Er statsministeren enig i at det

kanskje er behov for noe klarere målsettinger for hvilket

oppdrag de militære styrker har?

  Jeg er enig med Carl I. Hagen i at det er

en arbeidsdeling, og skal være det, mellom de fagmilitære

og de politiske organer i NATO. Det er klart at spørsmålet

om å sette inn en eventuell bakkestyrke i en krigssituasjon,

er av et så stort format at det også vil måtte

forelegges de politiske organer, inklusive den norske regjering,

som da vil foreta de nødvendige konsultasjoner. 

Når det gjelder målsettingen

for de NATO-aksjonene som nå pågår, er

den å redusere slagkraften i den serbiske krigsmaskinen,

slik at den ikke lenger på samme måten som nå kan

foreta sine overgrep mot den kosovoalbanske befolkning, og for øvrig

true stabiliteten i hele regionen. Det er målsettingen

med aksjonene, og det målet er det de militære

nå forfølger. Det er ulike faser for gjennomføringen

av de militære aksjonene med dette som mål.

  Vi går til neste hovedspørsmål.

  Jeg vil gjerne stille dette spørsmålet

til statsministeren:

I forbindelse med forslag til løsninger

når det gjelder situasjonen i Kosovo – på hvilken

måte man skal kunne klare å sikre både

at bombingen stopper og at overgrepene i forhold til kosovoalbanerne

stoppes – er det noen som har begynt å lufte forslag

om en framtidig deling av Kosovo. Jeg vil gjerne vite om Regjeringen

anser at dette overhodet kunne være noen løsning,

og hva slags vurderinger statsministeren gjør i forhold

til hvilke signaler et slikt utfall vil gi både i forhold

til regionen og i forhold til andre etniske konflikter verden over.

  Etter mitt syn vil det være en dårlig

løsning, for det vil vel i realiteten bety en deling langs

etniske grenser, og det kan ha uante negative konsekvenser også i

andre land hvor en har konflikter mellom etniske grupper. 

Jeg tror ikke at vi i dag verken kan forespeile

eller utelukke bestemte løsninger. Nå er det viktig å prøve å få stans

i krigshandlingene og få bygd opp igjen Kosovo og øvrige

deler av Jugoslavia som er herjet av krigen. Derfor skal vi i dag

være forsiktige med å være helt bastante på 

hvilken 

løsning – men

etter mitt skjønn er løsninger som trekker grenser

etter etniske grenser, dårlige løsninger. Målet

bør være et multietnisk Kosovo.

  Jeg takker statsministeren for svaret. Jeg

er glad for at han er enig i SVs vurderinger på dette spørsmålet,

selv om jeg kanskje ville uttrykt meg enda sterkere enn det statsministeren

gjør. 

Jeg tror at hvis man i det hele tatt kunne

se for seg at utgangen av denne krigen skulle være et delt

Kosovo hvor Milosevic belønnes ved å kunne beholde

de delene av Kosovo som er mest attraktive for ham, vil man ikke bare

sende et signal til Balkan, men også et signal til alle andre – og

det er hundrevis av etniske konflikter rundt omkring i verden – i

forhold til hvordan man da faktisk kan klare å sette i

gang en helt ny tegning av verdenskartet ut fra etniske grenser,

da aner vi ikke hva slags kriger som faktisk kan settes i gang som

et resultat av en sånn type signal.

  Jeg er enig med Kristin Halvorsen i det. Derfor

mener jeg også at en slik løsning vil være

en dårlig løsning som vi bør unngå, og

at vi av hensyn til befolkningen i både Kosovo og    Jugoslavia,

men også av hensyn til signalet til andre land må satse

på et multietnisk Kosovo og et multietnisk       Jugoslavia.

  Vi går til neste hovedspørsmål.

  Spørsmålet mitt går

også til statsministeren, men eg går frå krigen

i Jugoslavia til noko som kan bli dramatisk her heime. 

Kværner offentleggjorde i går

at verksemda tek sikte på å selje eller avvikle

alle sine skipsverft. Mange av desse ligg i sårbare miljø langs

norskekysten. Det er vanskeleg no å seie kor dramatisk

dette er for det enkelte verft og for arbeidsplassane, men dramatisk

kan det bli. Det er difor god grunn til at det politiske miljøet

med Regjeringa i spissen no tek tak i saka. Arbeidarpartiet har

ved fleire høve åtvara mot ei alvorleg utvikling

innan verfts- og offshorenæringa og ikkje minst innan leverandørindustrien,

og partiet har fremja fleire forslag om tiltak i denne samanhengen. 

Spørsmålet mitt blir: Vil

Regjeringa i revidert nasjonalbudsjett fremje tiltak som lettar

situasjonen i næringa?

 Jeg er enig med representanten Opseth i at

Kværners beslutning som ble offentliggjort i går,

i og for seg er dramatisk, fordi det er en så kraftig nedbygging

av et stort norsk selskap. Men hvor dramatisk det blir for arbeidstakerne,

er det for tidlig å si. Det kommer an på om det

melder seg interessante kjøpere som er innstilt på å drive

skipsverftene videre, og jeg har registrert at slike allerede er

på banen. Så det er ikke med dette sagt at disse

verftene blir nedlagt.

 Men det er åpenbart en betydelig

omstrukturering på gang også i norsk verftsindustri,

og det henger sammen med hele den internasjonale situasjonen med

sviktende marked, stor overkapasitet og en økende konkurranse

spesielt fra asiatiske verft. Dette tar Regjeringen alvorlig, og vi

har jo allerede som et første virkemiddel økt

verftsstøtten fra 7 pst. til 9 pst. Vi kommer til å følge

dette videre. 

Ansvaret for hvordan aktivitetene organiseres,

utvikles og drives, må ligge hos bedriftene selv.

Når Kværner fant å ville gå ut

av skipsbygging, var det en forretningsmessig beslutning som bare

selskapet selv kunne treffe, og den kan selvsagt ikke Regjeringen

legge seg opp i. Men vi er klar over situasjonen for verftsindustrien

generelt og for oljeindustrien spesielt, og har derfor varslet at vi

vil komme tilbake til en analyse og virkemidler for å avbøte

situasjonen, i forbindelse med revidert nasjonalbudsjett.

  Eg takkar statsministeren for svaret. Eg vil

minne statsministeren om at Arbeidarpartiet lenge har sett i kva

retning aktiviteten i næringa har gått. Forslag

om å halde oppe verftsstøtta på EU-nivå,

forsere bygging av nye ferjer, nye fiskebåtar og nytt forskingsskip,

er mellom forslaga som er fremja.

Spørsmålet blir: Vil Regjeringa

følgje opp nokon av desse forslaga i revidert nasjonalbudsjett?

Men framfor alt: Vil Regjeringa delta aktivt i å skaffe

nye eigarar til dei mange verfta langs norskekysten? Kan statsministeren

tenkje seg å nytte SND sin eigenkapitaldivisjon og Folketrygdfondet

i arbeidet med å hindre at Noreg blir kraftig redusert

som skipsbyggingsnasjon?

 Når det gjelder de forslag som Arbeiderpartiet

har omtalt, vurderer vi dem nå i forbindelse med arbeidet

med revidert nasjonalbudsjett. Vi er ikke ferdig med behandlingen

av revidert nasjonalbudsjett ennå, så jeg kan

derfor ikke konkret si hva vi går inn for og ikke. Men

vi følger denne situasjonen, vi har hatt møte

med oljebransjen om situasjonen og vil ta dette på alvor. 

Når det gjelder skipsverft, skal vi

selvsagt vurdere de virkemidlene som representanten Opseth nevnte.

Det beste vil jo etter mitt skjønn være at vi

får private interessenter som vil overta de skipsverft

som Kværner ønsker å selge, og som vi

registrerer i mediene i dag, er det allerede interessante interessenter

som har meldt seg på banen. Jeg tror det er en bedre løsning

enn at det offentlige skal begynne å engasjere seg direkte

i skipsverft. 

  Vi går videre til neste

hovedspørsmål. 

 Jeg vil gjerne stille et spørsmål til

landets nye justisminister.

Jeg vil tilbake til situasjonen i Kosovo. Regjeringen har

nå besluttet å ta imot 6 000 flyktninger.

Det vil koste rundt 1 milliard kr, når man velger å ta

flyktninger hit til landet i stedet for å hjelpe i nærområdene.

En konsekvens blir å etablere flere flyktningmottak i kommunene, med

utbetaling av integreringsstøtte. Når det gjelder hvordan

man skal dekke ekstrakostnader som flytransport, er det ikke avklart

hvem som skal betale. 

Så mitt spørsmål

blir: Har statsråden og Regjeringen hatt i tankene å vente

med integreringen i Norge inntil man ser konsekvensene av konflikten

på Balkan – og ville ikke det ha vært

mest naturlig?

 Statsministeren har tidligere gjort rede for

Regjeringens hovedlinje i saken, nemlig å hjelpe flest

mulig i nærområdene, men også å ta den

delen av ansvaret som ligger utenfor, og som jeg personlig mottok

takk for både fra FNs høykommissær, 

 Ogata, og USAs representant Julia Taft i Genève sist tirsdag. 

Når det så gjelder dem som

kommer hit, vil alle sider ved det kostnadsmessig bli framlagt for

Stortinget i en egen sak. Når det gjelder de praktiske

forhold, tenker vi slik om mennesker som kommer til Norge og får

beskyttelse her, at det er viktig at de ikke blir gjort til klienter. Klienter

blir dårlig i stand til å hjelpe seg selv, enten

de skal være i Norge eller vende tilbake til sitt eget

land. Det er myndighetenes hovedlinje. Det er bra for dem som kommer,

det er bra for dem som bor i Norge, det er til og med kostnadseffektiv

bruk av pengene og rett bruk av skatteborgernes innsats å sørge

for at vi ikke gjør mennesker til klienter. 

  Da forstår jeg justisministeren slik

at han ønsker å iverksette integreringsprosessen

så raskt som mulig i kommunene. Vi vet fra tidligere erfaringer

at kommunene får en overgangsstønad. Etter noen år

blir stønaden tatt vekk og kommunene må finansiere dette

selv – det være seg sosiale utgifter til flyktninger

eller andre utgifter. Vi vet også at kommunene av og til kommer

i en situasjon hvor de har lite penger, som igjen fører

til at avgiftstrykket i den enkelte kommune blir økt i

takt med utgiftene. Synes statsråden det er moralsk forsvarlig å pådytte

enkelte kommuner og deres innbyggere ekstra kostander ved å ta

imot flest mulig flyktninger til landet?

  Rent konstitusjonelt kan jeg nekte å svare,

for jeg får nå et spørsmål som

retter seg til kommunal- og regionalministerens ansvarsområde,

men fordi jeg sitter i en regjering som tenker helhetlig, skal jeg

svare. 

Svaret er som følger: Vi har møtt

en enestående holdning i norske kommuner – en

enestående holdning. Senest i dag fikk jeg beskjed om at

i Trøndelag kunne de tatt imot alle 6 000, så åpne

er hjertene. Og jeg har møtt lokalpolitikere og ordførere – og

jeg kjenner dem gjennom et langt politisk liv – som sier

at nå er situasjonen så spesiell at vi må stille

opp og bidra. Jeg kan forsikre representanten at det har vært

en tett dialog med Kommunenes Sentralforbund. Jeg har selv vært

nærværende i denne dialogen så vel som

andre, bl.a. med humanitære organisasjoner, som sier at

de vil stille opp for å sørge for at hjertelaget

blir utnyttet på en praktisk, god måte. Jeg har

aldri i mitt voksne politiske liv opplevd en holdning som likner

på dette – bortsett fra den gangen jeg var 13 år og

så ungarske flyktninger komme til Norge. 

  Det blir oppfølgingsspørsmål – Øystein Hedstrøm.

 Uavhengig av hva statsråden svarte

Jørn Stang, er det dokumentert at det skapes store problemer

i Kommune-Norge med det høye antallet asylanter. Norsk

institutt for by- og regionforskning har sett på dette,

og de sier rett ut at Regjeringens politikk med å spre

asylantene utover det ganske land er mislykket. Relativt kort tid

etter at mange kommuner har gått inn og startet en helhjertet

integreringsprosess, flytter mange av asylantene til sentrale strøk

av Norge, som såkalte sekundærflyktninger, og

skaper store problemer i de kommunene de flytter til. Samtidig er

store deler av integreringstilskuddet oppbrukt. Hva vil Regjeringen

bidra med for at disse kommunene bedre skal lykkes med sin integreringsprosess,

som de må overta?

  Det gjelder samme konstitusjonelle betraktning,

men det gjelder samme praktiske konklusjon. Regjeringen taler med én

stemme, og når vi møter her, skal vi også svare. 

Situasjonen er den at rundt omkring i Kommune-Norge

stiller folk opp, og de yter en fabelaktig innsats. I integreringspolitikken

som representanten berører, er det om å gjøre å være

praktisk, effektiv og nøktern, og det er ingen ting som

er bedre enn å behandle folk som borgere. En borger er

en borger uansett hudfarge og bakgrunn, og en kriminell er en kriminell

uansett hudfarge og bakgrunn. Så enkelt er det. Og borgere

er mennesker som det skinner av, og når en borger møter

en annen borger, løfter de hverandre i fellesskap. Det

er den måten vi skal tenke på, det er da vi unngår å gjøre

noen til klienter. Og har vi ved feilgrep gjort noen til klienter

i vår integreringspolitikk, kan jeg love at Regjeringen

vil gå inn i det og sørge for at vi viser folk

respekt som borgere, enten de kommer fra Kosovo eller de kommer

fra Grünerløkka eller fra Toten. Det er den filosofien

vi styrer etter. 

  Vi går til neste hovedspørsmål.

  Jeg har et spørsmål til

justisministeren, og vil ikke helt forlate Kosovo.

Statsministeren gav tidligere en overordnet

vurdering fra Regjeringen i forhold til bistand overfor flyktninger.

I helhet støtter vi de initiativ som Regjeringen har tatt.

Det var et riktig signal å gi at man skulle motta kosovoalbanere

også i Norge. Det førte til at andre land mottok

kosovoalbanere, og det bidrog også til at nabolandene fortsatt

opprettholdt åpne grenser, slik at kosovoalbanerne faktisk

kunne flykte fra Kosovo.

Men jeg har et spørsmål knyttet

til den humanitære biten. I går kom det fram råd

fra FNs høykommissær for flyktninger om at det

ikke var behov for hjelp lenger. I dag ser vi at hjelpeorganisasjoner

relativt sterkt tar avstand fra denne vurdering. Kan justisministeren

her bidra til å gi et lite innblikk i – på bakgrunn

av et møte som jeg fikk forståelsen av ble holdt

på morgenkvisten i dag – hvordan dette faktisk

er, med noe som kan synes som to diametralt motsatte oppfatninger?

  Jeg vet ikke hvordan det ser ut utenfra, men

det ser sikkert slik ut som representanten ser det. Sett innenfra

ser det ut som at vi hele tiden har hatt en meningsfylt og tett

dialog med norske humanitære organisasjoner, på samme

måte som det har vært med partiene på Stortinget

når det har vært nødvendig, og på samme

måte som det har vært med Kommunenes Sentralforbund. 

Den praktiske situasjonen i området

har statsministeren gjort rede for. Han har sagt at vi har en løpende

dialog med FNs høykommissær. Vi legger vekt på det.

Men vi var også viktige i det samspillet som utløste

det som skjedde i Makedonia. Vi vil selvfølgelig vurdere

dette, og vi vil – for å gjenta det statsministeren

sa – være sikre på at vi ved våre

handlinger ikke opptrer på en slik måte at vi

forverrer situasjonen i Makedonia. Og om så skulle skje

at vi stopper den direkte flytransporten til Norge midlertidig,

så er det ikke slik at vi stopper å ta imot flyktninger.

Det er slik at folk som har nær familie her, vil ha rett

til å komme hit. De nærmere regler om dette – som

det er praktisk viktig å få avklart, enten du

bor i et utbombet Beograd, eller du er i Kosovo, eller du er andre steder – kommer

vi til å avklare i løpet av de nærmeste dagene.

Men representantens anliggende kan jeg forsikre ligger tungt inne

i de vurderinger som Regjeringen gjør. Vår hovedlinje

er slik: Vi er tjent med at UNHCR har sin styrke som institusjon,

men i denne konflikten er vi også tjent med å ta

med alle supplerende informasjoner, for det er når de humanitære

drar i lag, slik jeg opplevde det i Genève – UNHCR

og Røde Kors sammen – at det blir humanitær

dynamitt, hvis man vil forstå meg rett. Og når Norge

til og med fikk ros fra USA, følte jeg at vi var på rett

vei.

  Jeg takker justisministeren for svaret. Mitt

tilleggsspørsmål blir mer en oppfordring om at

en i vurderingene rundt en midlertidig stans også har med

seg den politiske delen, som var en viktig del knyttet til det opprinnelige

forslaget om at vi skulle motta en del kosovoalbanere også i

Norge.

  Jeg skal bare komme tilbake til det representanten

var inne på i sitt forrige spørsmål,

som jeg kanskje i mitt engasjement ikke svarte godt nok på.

Det er helt rett at vi har hatt møte med de frivillige

organisasjonene også i dag. Det har vi har hatt løpende.

De synspunktene som har kommet fram der, vil vi ta med. Vi har valgt å ha

denne dialogen oss imellom. De har også sin frihet til å ytre

seg, slik de f.eks. gjør i avisene. Så jeg vil

bare si at vi har hatt en god dialog, senest før jeg måtte

springe for å nå denne spontanspørretimen.

Og de synspunkter representanten fremmer, kan jeg bekrefte nok en

gang er viktige for oss når vi foretar våre praktiske

vurderinger.

  Vi går til neste hovedspørsmål.

  Jeg har et spørsmål til

ministeren for utviklingshjelp. Det går på bruk

av u-hjelpsmidler og har litt sammenheng med spørsmål

nr. 5, som jeg har senere i dag.

Vi bruker store summer i u-hjelp til såkalte

MUL-land. Kan statsråden fortelle meg om penger som går

til disse MUL-landene, brukes til oppbygging av en storstilt kjøttindustri

i disse landene?

  Etter at Stortinget i 1995 behandlet regelverket

for GSP – preferanseordningen i forbindelse med handelspolitikken,

som er en ordning for å bedre de fattigste utviklingslandenes

mulighet til eksport til Norge, der vi gir dem tollfrihet – bad også Stortingets

flertall om at regjeringen, den daværende arbeiderpartiregjering,

skulle arbeide for å etablere importlinjer for spesielle

varer som utviklingslandene kunne eksportere til Norge, og bruke

bistand i så henseende. Det har de to ulike regjeringer

etter dette gjort, og det støtter den nåværende

regjering fullt opp om. Det man bl.a. har bidratt til, er oppbygging

av produksjon av roser, som siden har blitt eksportert, og således

importert til Norge. Det har vært en meget vellykket etablering, hvor

mange arbeidsplasser nå bidrar til at familier kommer ut

av fattigdom i flere av de fattige utviklingslandene. 

Til dels har vi også bidratt på kjøttområdet,

men ikke i det omfang som har vært tilfellet for roser,

også fordi f.eks. Botswana, som er det landet som eksporterer

mest til Norge, står på egne ben i sin kjøttindustri

og har et meget godt utbygd apparat til både produksjon,

videreforedling og eksport, hvor man til dels har søkt

assistanse utenfra når det gjelder de hygieniske forhold,

og når det gjelder ivaretakelse av retningslinjer på veterinærområdet.

Der har vi hatt noe kontakt, men ikke i det omfang som støtten

på roseområdet har vært.

  Jeg takker statsråden for svaret,

og har for så vidt fått bekreftet at det går

u-hjelpsmidler til regjeringene i hvert enkelt land, og at midlene

også brukes til å bygge opp en kjøttindustri

med ekspertise fra Sentral-Europa. Er dette fornuftig bruk av u-hjelpspenger?

  Stortingets flertall har presisert veldig

tydelig at det beste er å bidra til inntektsbringende virksomhet

i utviklingslandene, slik at de blir mindre avhengig av utviklingshjelp.

Intensjonen med dette er å la utviklingslandene stå på egne

bein. At man da i en overgangsperiode bruker utviklingshjelp til dette,

er helt klart en god bruk av utviklingsmidlene, fordi vi senere

kan slippe å bruke penger på store overføringer

til de samme landene, som da vil kunne stå på egne bein.

Intensjonen med dette er selvfølgelig å gjøre

verdiskaping til et hovedsatsingsområde for norsk utviklingshjelp.

Det ligger i intensjonene bak Regjeringens nye strategi for næringsutvikling. 

Men jeg vil igjen presisere at på kjøttområdet

er ikke Norge noen tung aktør. Det er heller ikke mange

andre industriland, fordi Botswana på dette område

stort sett klarer seg godt alene.

  Vi går videre til neste

hovedspørsmål.

  Jeg har et spørsmål til

justisministeren.

For to dager siden ble en kvinne voldtatt i

Slottsparken i Oslo midt på dagen. Det ville

ikke ha skjedd dersom det hadde vært tilstrekkelig med

politiressurser i Oslo til å plassere ut politifolk i samtlige

av byens parker. Men så mye ressurser har vi ikke i Norge.

Norge har den dårligste politibemanningen i Skandinavia.

Ressursutvalget for politiet har konkludert med at det trengs 1 900

nye årsverk for å holde tritt med kriminalitetsutviklingen.

I et intervju med Aftenposten i 1995, et par

uker før et valg, uttalte Odd Einar Dørum:

«Hvis

Killengreen mener hun trenger 500 stillinger, lover Venstre å følge

opp dette. Hun vet hvor skoen trykker.»

Mitt naturlige spørsmål blir

selvfølgelig da: Når vil disse stillingene være

på plass? Og kan vi i det minste forvente at pengene er

på plass før sommerferien?

  Hva som kunne skjedd eller ikke skjedd i forhold

til den kriminelle handlingen som ble kommentert, vet jeg ikke.

Jeg vet bare at jeg ved mitt besøk hos Oslo-politiet natt

til sist lørdag fikk politimesterens oppfatning: Hun syns

hun nå hadde et godt budsjett å jobbe etter. Jeg

fikk se hvordan politiet ved sitt arbeid i Oslo har fått

den åpne vold og antall vinningsforbrytelser til å bli

redusert. Det innebærer selvfølgelig ikke at den

type overgrep som her finner sted, skal finne sted. Det er alltid

noe man kan lære av slikt, som jeg vet politiet kontinuerlig

jobber med. Jeg har den største tillit til den måten

som både politiet i Oslo og andre nå organiserer

sin innsats på.

Den andre del av representantens spørsmål

berører Ressursutvalgets innstilling 4, som handler om

behovet for politistillinger fram til 2005, altså seks år

fra nå av, og som er stipulert til 1 900. Det

er en innstilling som selvfølgelig vil bli ordinært

behandlet i Justisdepartementet.

Når det gjelder opposisjonspolitiker

Dørums friske uttalelser, husker jeg det veldig godt. Men

som statsråd har jeg en enkel filosofi: Jeg deler ikke

ut penger før jeg har dem, og det skjer som kjent i forbindelse

med de budsjetter som Stortinget behandler. Da vet man hvilke penger som

er til rådighet, og de ulike partier kan også påvirke tildelingen. 

Noe mer har jeg ikke å si om den saken,

bortsett fra ett forhold. Politiet har med rette fått mange

stillinger de senere årene, og politifolk har fått

bedre lønn. Det er bra. Men jeg er glad for at det er mange

i politietaten som nå også stiller spørsmålet

som i en årrekke er stilt f.eks. til helsearbeidere: Hva

får du ut av skatteborgernes penger når du først

har fått dem? Mange politifolk – både

på ledelsesplanet og ellers – viser nå ved

kreativ innsats hvordan de kan få mye ut av dem. Jeg er

også opptatt av den siden ved saken, selv om kampen om

kronene er et viktig spørsmål, som representanten

har reist i sitt spørsmål til meg.

  Jeg har registrert at det ikke er så veldig

vanskelig for Regjeringen å finne midler til ekstrabevilgninger

når det er krise i andre land, eksempelvis i Kosovo. Det

er for så vidt greit nok. Men da burde det faktisk også være

mulig å finne ekstrabevilgninger når det er krise

i Norge og folk blir voldtatt og ranet fordi det ikke er tilstrekkelig

ressurser i politiet.

Det som har skjedd i det siste, er at det er

gitt 75 nye stillinger til Oslo politikammer, men ingen til andre

deler av landet foreløpig. Derimot har disse andre politidistriktene

fått redusert sine driftsbudsjett, og har mindre penger

i år enn de hadde i fjor. Det har bl.a. ført til

at politimesteren i Sunnmøre har sendt ut et rundskriv

til sine lensmenn, hvor han bl.a. skriver: Utrykning som vil medføre

overtidsbruk, skal innskrenkes til liv og helse-tilfeller. Politiet

skal altså ikke kunne rykke ut dersom det skjer innbrudd.

Mener justisministeren at dette er en holdbar situasjon, eller vil

han vise litt handlekraft og gjøre noe for å rette

opp denne situasjonen snarest mulig?

  La meg starte med å si at – hvordan

skal jeg si dette? Voldtekt er et overgrep som ikke kan forsvares.

Men jeg blir litt opprørt når det trekkes linjer

til Kosovo, hvor voldtekt faktisk brukes som et krigsvåpen

i betydelig omfang. Jeg skulle ønske at representanten

hadde unnlatt å trekke den sammenligningen, for saken hans

stod sterkt nok uten å bringe det inn.

Når det så gjelder politiets

situasjon, setter jeg meg nøye inn i den ved å reise

landet rundt og se på situasjonen i de forskjellige politidistrikter.

Jeg kommer til å fortsette med den virksomheten. Men det

er slik at alle har plikt til å følge de budsjettrammer

som er til rådighet, og jeg har lært meg fra veisektoren,

som jeg tidligere hadde ansvaret for, å møte frittalende

veisjefer. Jeg er derfor ikke uforberedt på å møte

frittalende politimestere. Jeg regner med at de snakker med sann

styrke om det de syns er viktig. Men det er slik at budsjetter er

det man styrer etter – det er de penger man har. Den vurdering

jeg gjør, vil komme til uttrykk når budsjettene

kommer til behandling her i Stortinget. Det er slik representanten kan

regne med at jeg kommer til å opptre i disse sammenhengene.

  Vi går videre til siste

hovedspørsmål. 

  Jeg vil gjerne tilbake til Kosovo, og det

er et spørsmål til statsministeren.

Jeg er helt enig i statsministerens beskrivelse

av situasjonen i Kosovo, også at det allerede før

NATO gikk inn med bombing, var et begynnende folkemord i gang, og

at det var klare planer for etnisk rensing. Det har vi sett klare

eksempler på også i Bosnia, hvor tusener på tusener

av mennesker har måttet bøte med livet på grunn

av en brutal diktator ved navn Slobodan Milosevic.

Mitt spørsmål til statsministeren

er da om statsministeren og Regjeringen vil arbeide for i internasjonale

fora at Milosevic blir stilt for krigsforbryterdomstolen i Haag, slik

at han behandles som en krigsforbryter, som han etter min mening

er.

  Det jeg kan si om det spørsmålet,

er at det innhentes fortløpende opplysninger og materiale

i forbindelse med krigsdomstolen for Jugoslavia med sikte på at

ansvarlige kan bli stilt for retten når den tid kommer.

Jeg vil ikke utover det gå inn på navngitte personer,

men generelt innhentes det nå opplysninger og informasjon

med sikte på slik mulig rettergang overfor dem som personlig

er ansvarlig for ugjerninger som en slik domstol skal behandle.

  Jeg takker statsministeren for svaret og er

glad for at man tar et initiativ i denne saken, for det som er noe

av det mest tragiske ved en slik situasjon, her hvor Norge er med

på en krig mot et brutalt regime, er at det ikke i første

rekke er regimet selv som blir rammet – det er den uskyldige

delen av befolkningen. Det mange synes er meget urettferdig og et

stort paradoks, er at de som står ansvarlig for ugjerningene,

er de som slipper unna. Så jeg spør om statsministeren

er enig i min vurdering og veldig mange menneskers oppfatning av

denne saken.

  Den hovedvurderingen er jeg enig i. Det er

det som er tragedien både i dette og i andre tilsvarende

tilfeller, at det er uskyldige, sivile, som i stor grad får

lide for andres ugjerninger. Det er bl.a. derfor en har krigsdomstoler,

for å trekke til ansvar de som har begått ugjerninger

mot folkeretten.

  Erik Solheim – til oppfølgingsspørsmål.

  Jeg vil stille et tilleggsspørsmål som

muligens ligger i ytterkanten av hva spørreren spurte om,

men som dog har en sammenheng. 

Det første store offer for Milosevic-regimets

ugjerninger var jo Bosnia. Det neste er Kosovo. Et mulig tredje

er Montenegro, og situasjonen der, slik jeg ser det nå,

er meget alvorlig. Det står en utrolig respekt av Djukanovics

mot i den situasjonen, trengt som han er, hvor alle forstår

at NATOs bombeaksjoner, som også rammer Montenegro, åpenbart – isolert

sett i Montenegro – spilles i hendene på de mest

hardbarkede serbiske nasjonalistene. Så mitt spørsmål

er om det er noe vi fra norsk side, OSSEs side eller fra NATOs side

kan gjøre for å beskytte det montenegrinske regime,

for å styrke det, for å støtte det, eller

for på en eller annen måte å bidra til å hindre

at Montenegro blir neste brikke i Milosevics spill på Balkan.

  Presidenten er enig med Erik Solheim

i at dette kanskje lå i ytterkant av hovedspørsmålet,

men det er opp til statsministeren å vurdere om han vil

svare på det.

  Jeg har satt så stor pris på Erik

Solheims klare holdninger og engasjement i denne saken at jeg mer

enn gjerne svarer, også fordi jeg deler hans analyse av

situasjonen. Jeg er veldig nervøs for utviklingen i Montenegro.

Regimet står det respekt av, men det er under hardt press,

og derfor er Regjeringen opptatt av hva vi kan gjøre for å støtte

opp om det, slik at ikke det blir det neste offer for Milosevics ugjerninger.

Dette vet jeg at vår utenriksminister, som er formann i

OSSE for tiden, arbeider med og er opptatt av, og vi vil vurdere

om det er noe vi derigjennom kan gjøre, eventuelt også i

NATO, for å stabilisere situasjonen i Montenegro.

  Da var det ikke flere hovedspørsmål,

og tiden for den muntlige spørretimen er dessuten omme.

Vi går over til den ordinære spørretimen.





                    
                    
                    

  Det foreligger ikke noe referat.





                    
                    
                    

  Fra Arbeiderpartiets stortingsgruppe foreligger

søknad om permisjon for representanten Thorbjørn 

Jagland

 i tiden fra og med 20. april til

og med 26. april for etter invitasjon å delta i møter

i regi av Chinese People"s Institution of Foreign Affairs

i Beijing i Kina.

Etter forslag fra presidenten ble enstemmig

besluttet:

1.	Søknaden behandles straks

og innvilges.

2.	Vararepresentanten, Frank Willy 

Larsen

,

innkalles for å møte i permisjonstiden.





                    
                    
                    

