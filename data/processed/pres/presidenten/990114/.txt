 Stortinget går da til votering
over sakene på dagens kart.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke noe referat.





                    
                    
                    

  Ærede medrepresentanter!

Tidligere stortingsrepresentant Erling Norvik
døde plutselig nyttårsaften, 70 år gammel.

Erling Norvik var født 9. april 1928
i Vadsø. Etter eksamen artium og handelsgymnasiets studentfagkurs
og kortere engasjementer i arbeidslivet ble han allerede i 1948 – bare
20 år gammel – redaktør i avisen Finnmark Tidende
i Vadsø. Dette ble starten på et livslangt engasjement
i norsk politikk og samfunnsliv.

I 1961 ble Erling Norvik innvalgt til Stortinget
fra Finnmark, som representant for Høyre. Han etterfulgte sin
far, Erling Norvik senior, som trakk seg tilbake etter tre perioder
på Stortinget. Også Erling Norvik kom til å sitte
på Stortinget i tre perioder, fram til stortingsvalget
i 1973. På Stortinget var Erling Norvik medlem av henholdsvis
protokollkomiteen, skog-, vassdrags- og industrikomiteen
og sjøfarts- og fiskerikomiteen. Han var også varamedlem
til den utvidede utenriks- og konstitusjonskomiteen.

Det vil føre altfor langt å gi
noen detaljert oversikt over alle Erling Norviks verv og oppgaver
i politikken og samfunnslivet. La meg derfor bare nevne tre som
peker seg ut:

Etter at han i 1970 ble valgt til første
viseformann i Høyre og i årene 1971-1974 hadde
vært generalsekretær i Høyre, var han
i årene 1974-1980 og 1984-1986 formann i Høyres
Hovedorganisasjon.

Da Kåre Willoch dannet sin rene Høyre-regjering
høsten 1981, var Erling Norvik selvskreven som statsråd, hvis
han selv hadde villet. Han ønsket imidlertid en noe mer
tilbaketrukket post og ble isteden statsministerens absolutt nærmeste
medarbeider som statssekretær ved Statsministerens kontor.
Hans formelle posisjon var pressetalsmannens, men hans
reelle innflytelse var en ganske annen. Tidligere statsminister
Willoch har selv karakterisert Erling Norviks posisjon i regjeringen
som en slags uoffisiell visestatsminister.

I 1986 ble Erling Norvik utnevnt til fylkesmann
i Østfold. Fra første dag viste han at han ikke betraktet
fylkesmannstillingen som en hvilepost for «gamle» politikere, men
som en viktig posisjon i arbeidet for å fremme fylkets
ve og vel. Hans ettermæle blant innbyggerne i Østfold etter
12 år som fylkesmann viser at han maktet å følge
opp sine intensjoner.

Erling Norvik la aldri skjul på at
han mange ganger syntes det var vanskelig å se konkrete
resultater av arbeidet på Stortinget. Han var altfor handlingsrettet
til helt å kunne slå seg til ro med Stortingets
arbeidsformer. Allikevel er det neppe tvil om at en uhildet vurdering
vil bringe Erling Norvik ganske høyt opp på listen
over «vellykkede» representanter, enten det gjelder
arbeidsinnsats eller resultater. Både industrikomiteen
og fiskerikomiteen representerte saksområder som lå Erling
Norvik på hjertet, også fordi disse områdene
var av særlig stor betydning for hans egen landsdel, Nord-Norge.
For selv om Østfold etter hvert fikk en stor plass hos Erling Norvik,
var det aldri noen tvil om hvor han kom fra. Han var og ble finnmarking,
alltid engasjert i Finnmarks og hele Nord-Norges utvikling.

På Stortinget demonstrerte Erling
Norvik til fulle de samme egenskaper og kvaliteter som har gjort
hans navn nærmest til allemannseie: Han var seg selv, med
et uoppslitelig pågangsmot og ståpåhumør
for de saker og de verdier han trodde på, med en sjelden
evne til å forstå og til å engasjere
seg i enkeltmenneskers hverdagsproblemer. Han var også sine
venners venn  –  og i Stortinget hadde Erling Norvik bare
venner, uansett hvor gnistrende uenig man kunne være politisk.

Vi minnes Erling Norvik for hans virke på Stortinget, og
lyser fred over hans minne.

Representantene påhørte stående
presidentens minnetale.

  Det foreligger to permisjonssøknader:

Fra representantene Gunnar 

Halvorsen

 og
Bjørn 

Hernæs 

i tiden
fra og med 19. januar til og med 21. januar – begge for å delta
i kurs ved Wilton Park i Storbritannia.

Etter forslag fra presidenten ble enstemmig
besluttet:

1.		Søknadene behandles straks
og innvilges.

2.		Vararepresentantene, for Aust-Agder fylke May Britt 

Lunde

 og for Hedmark fylke Magnhild Afseth 

Olrud,

 innkalles for å møte
i permisjonstiden.





                    
                    
                    

