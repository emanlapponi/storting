  Presidenten går ut frå at
Stortinget vil godkjenne det, og statsråden får
dermed den tida ho måtte trenge.

 Takk – Det er ca. 330 borgere fra
Sri Lanka som har fått avslag på søknad
om asyl, som fortsatt oppholder seg i Norge.

Søknader om asyl fra srilankiske tamiler
undergis en konkret og individuell vurdering.  Alle tamiler som
på individuelt grunnlag har behov for beskyttelse, vil
få oppholdstillatelse i Norge.  Ingen vil bli returnert
til Sri Lanka dersom det er grunn til å anta at de vil
ha behov for sikkerhetsmessig oppfølging.  Tamilske asylsøkere
som ikke innvilges flyktningstatus eller fyller øvrige
vilkår for opphold, skal returnere til hjemlandet.

Norsk praksis er basert på en bred
vurdering av situasjonen på Sri Lanka, spesielt de forhold
som har betydning for sivile tamilers generelle sikkerhets- og menneskerettighetssituasjon.
 Praksisen er i samsvar med praksis i de øvrige nordiske
land og andre europeiske land.  FNs høykommissær
for flyktninger har gitt uttrykk for at situasjonen på Sri
Lanka ikke er til hinder for tilbakesendelse til hjemlandet for
asylsøkere som har fått avslag på sine asylsøknader
etter en grundig og individuell vurdering, herunder at tamiler fra
nord og øst kan returneres til Colombo.

Når faren for liv og sikkerhet vurderes,
er det viktig å skille mellom de nordlige og østlige
områdene og situasjonen i de områdene det er trygt å returnere
til.

I områdene i nord og øst
pågår det i dag krigshandlinger.  Det er ingen
tvil om at dette har fått alvorlige følger for
sivilbefolkningen der.  Til disse områdene returneres ingen.

Samtidig er det et faktum at sivilbefolkningen
i de regjeringskontrollerte områdene i sør, herunder
Colombo, ikke er direkte berørt av krigshandlingene.  På grunn
av faren for enkeltstående terrorhandlinger også i
sør vil imidlertid tamilbefolkningen kunne bli undergitt
omfattende kontrolltiltak. Bakgrunnen er srilankiske myndigheters
antakelse om at LTTE står bak og er ansvarlig for slike
terrorhandlinger.

Et sentralt sikkerhetstiltak er arrestasjon
og kortvarig fengsling for å bringe den arrestertes identitet
og bakgrunn på det rene.  For dem som pågripes,
innebærer dette at de blir holdt i arrest til undersøkelser
er foretatt.  I de langt fleste tilfellene går dette relativt
raskt, og de arresterte blir løslatt i løpet av
1 til 24 timer.

De srilankiske tamiler som må reise
tilbake til Sri Lanka, er personer som har fått sine søknader
om asyl grundig vurdert i to instanser.  Noen har også fått
sine saker prøvd av norsk domstol.  I deres saker er det
konstatert at det ikke foreligger risiko for forfølgelse.

Asylsøkere med endelig avslag på søknad
om asyl, plikter i utgangspunktet å forlate riket frivillig.
 Dersom asylsøkerne ikke retter seg etter vedtakene, vil
de oppholdsnektede bli uttransportert.

Jeg kan opplyse at ca. 100 tamiler siden 1994
har reist tilbake til Sri Lanka etter avslag på sine søknader
om asyl eller oppholdstillatelse i Norge.  Norske myndigheter
er ikke kjent med at noen av disse har vært utsatt for
overgrep etter hjemkomsten.

Norske myndigheter legger fortsatt til grunn
at den generelle sikkerhetssituasjonen for tamiler på Sri
Lanka ikke tilsier at alle tamiler automatisk bør være
vernet mot utsendelse til hjemlandet, alene grunnet deres etniske opprinnelse.

  Jeg takker for svaret.  

Justisministeren gav uttrykk for bekymring,
men prøvde samtidig å berolige med å si
at det skjer en forsvarlig behandling.  Det står i skarp
kontrast til at det tamilske miljøet er ganske så desperat
i dag.  Det står i skarp kontrast til at folk prøver å begå sjølmord.
 Det viser at de føler seg svært så utrygge
i forhold til den behandlingen som de blir utsatt for.  Det er et
faktum at det er borgerkrigslignende tilstander i deler av Sri Lanka,
og krigen ser ut til å trappes opp.  Det betyr at spenningen øker,
og at faren for vilkårlige arrestasjoner øker
også i Colombo.

Da vil jeg spørre justisministeren:
 Hva gjør departementet for å skaffe seg uavhengige
opplysninger, og for å følge opp dem som nå blir
sendt tilbake?  Vi har opplysninger om at folk er blitt kastet i
fengsel, er blitt banket opp og går i dekning av redsel
for hva som skjer med dem i Colombo.

  Som jeg sa i mitt første svar, innebærer
norsk praksis at ingen blir returnert til Sri Lanka hvis de står
i fare for å bli forfulgt.  Vi er kjent med, som jeg opplyste,
at for å fremskaffe riktig identitet og få avklart
usikkerhetsforhold, hender det at folk blir arrestert, men da er
de løslatt etter 1 til 24 timer.

De grundige undersøkelser som blir
gjort fra norsk side, og det at vår praksis er i henhold
til det Høykommissæren for flyktninger mener er
forsvarlig, og også lik praksisen i Norden og andre europeiske
land, skulle gi sikkerhet for at ingen blir returnert til forfølgelse.
 Det har norske myndigheter forpliktet seg til.

  Jeg konstaterer at vi er dypt uenige om hvorvidt
folk blir sendt tilbake til forfølgelse.  Jeg vil oppfordre
statsråden til å stanse utsendingene og vurdere søknadene
på nytt i lys av at det er fare for en opptrappet krig
på Sri Lanka.

Men så refererte statsråden
til praksis i andre land.  Da er det sånn at Danmark har
en avtale om utsending av 350 tamiler, samtidig som Danmark forplikter
seg til å gi utførlige opplysninger om asylsøkere
til Sri Lanka, og det er klart at myndighetene der er interessert
i aktuelle fluktruter.  Avtalen er framforhandlet av felles
attaché – Norge og Danmark har felles attaché i
Sri Lanka.  Da er mitt spørsmål:  Kan vi nå være
helt sikre – helt sikre – på at det ikke
er planer om å få til lignende avtaler mellom
Norge og Sri Lanka som det er mellom Danmark og Sri Lanka?

  Jeg kjenner ikke til den avtalen som skal
foreligge mellom Sri Lanka og Danmark, og kan følgelig
ikke si noe om den.

Det er riktig at vi har en felles utlendingsattaché,
men oppgaven til denne attachéen er foruten å følge
opp sikkerhets- og menneskerettighetssituasjonen på Sri
Lanka å rapportere til norske myndigheter om erfaringen
med retur av oppholdsnektede asylsøkere fra Norge og også fra
andre vestlige land.

Det er ikke planer om å inngå slike
avtaler som det representanten Valle henviser til, uten at jeg dermed
har gått god for at slike i det hele tatt fins.





                

  Statsråden nikkar, så det
går vi då ut frå.

Då går vi over til spørsmål
14.





                

