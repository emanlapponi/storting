  På grunn av det høye
antall spørsmål som skal besvares, finner presidenten å måtte
meddele at han med hjemmel i forretningsordenen § 53
nr. 3 siste ledd har bestemt at det kun vil bli gitt anledning til
ett tilleggsspørsmål etter at hovedspørsmålet
er besvart. Dette anses nødvendig for at dagens kart kan
bli ferdigbehandlet innenfor den reglementsmessige tid for formiddagens møte.

Videre vil presidenten meddele at det blir
en rekke endringer i den oppsatte spørsmålslisten,
og viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 12, fra representanten
Tor Nymo til fiskeriministeren, utsettes til neste spørretime,
da statsråden er bortreist.

Spørsmål 13, fra representanten
Steinar Bastesen til fiskeriministeren, vil bli besvart av nærings-
og handelsministeren på vegne av fiskeriministeren, som
er bortreist.

Spørsmålene 18-25, fra henholdsvis
representantene Ane Sofie Tømmerås, Jørn
L. Stang, Karita Bekkemellem Orheim, Ågot Valle, Jan Johnsen, Øystein
Djupedal, Vidar Kleppe og Anne Helen Rui til justisministeren, vil bli
besvart av kirke-, utdannings- og forskningsministeren på vegne
av justisministeren, som har sykdomsforfall.

Spørsmål 26, fra representanten
Synnøve Konglevoll til arbeids- og administrasjonsministeren,
vil bli tatt opp av representanten Tomas Norvoll. Dessuten
ble spørsmålene 31-33 besvart etter spørsmål
25.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

 Spørsmål 22


    
        

Spørsmål 23 


    
        

Spørsmål 24


    
        

Spørsmål 25


    
        

Spørsmål 31


    
        

Spørsmål 32


    
        

Spørsmål 33


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 34


    
        

Spørsmål 35


    
        

Spørsmål 36


    
        

Spørsmål 37


    
        

Spørsmål 38


    
        

Spørsmål 39


    
        

Spørsmål 40


    
        

Spørsmål 41


    
        

Spørsmål 42


    
        

Spørsmål 43


    



                    

 Dette spørsmålet,
frå representanten Steinar Bastesen til fiskeriministeren,
vil bli svara på av nærings- og handelsministeren
på vegner av fiskeriministeren.

 Jeg har følgende spørsmål
til fiskeriministeren, som jeg forstår vil bli besvart
av næringsministeren: 

«Den nybygde linebåten "Geir"
er blitt utviklet med en nyskapende dragebrønn i sentrum
av båten i stedet for åpen drageluke i siden,
noe som har forårsaket forlis av fiskebåter. Det
nye systemet fungerer perfekt også i storm. Utviklingskostnadene
har vært på ca. 9 mill. kroner. Rederiet har tidligere
søkt om kontraheringstilskudd og fått avslag.

Da dette vil bedre sikkerheten og hindre forlis
i line- og garnfisket, kan statsråden tenke seg å revurdere
avslaget på kontraheringstilskudd?»

 Jeg skal på vegne av fiskeriministeren
få gi følgende svar:

Innledningsvis er det viktig for fiskeriministeren å understreke
at Fiskeridepartementet ikke går inn i behandlingen av
enkeltsaker som tilligger SND. Prosjektet det her refereres til,
fikk støtte fra SND gjennom virkemidler over Nærings-
og handelsdepartementets budsjett. Det ble innvilget tilskudd til
produkt- og prosessutvikling, utviklingstilskudd og risikolån,
som gjorde det mulig å realisere nybyggingen av linefartøyet «Geir».
Bakgrunnen for dette er at SND vurderte prosjektet som et utviklingsprosjekt,
hvor bl.a. sikkerhetsaspektet er lagt til grunn, og fant derfor
mulighet til å delfinansiere prosjektet med ovenfor nevnte
virkemidler. Fiskeridepartementet utarbeider årlig overordnede
fiskeripolitiske retningslinjer for bruk av virkemidler innenfor
fiskeri- og havbruksnæringen. Her fremgår det
bl.a. at SND ikke skal gi tilskudd til ombygging eller nybygging
av fartøy som driver eller planlegger å drive
ombordproduksjon, eller til investeringer for større grad
av ombordproduksjon. Dette er bakgrunnen for at linefartøyet «Geir» ikke
fikk kontraheringstilskudd. 

  Jeg takker statsråden for svaret,
og for så vidt var jeg klar over begrunnelsen for hvorfor
det ikke ble gitt kontraheringstilskudd. 

Det er et paradoks når det gjelder
kontraheringstilskudd, altså verftstilskudd, at man i fiskeflåten
omtrent må ligge på kne for SND med lua i hånden
for å få det samme verftstilskuddet som man hadde
fått om man hadde bygd en lystyacht til 100 mill.
kr. Her er det utviklet et system som vil forhindre forlis i framtiden,
og da ville det vært rimelig om det ble utbetalt samme
kontraheringstilskudd, altså verftsstøtte, til
utviklingen av dette fartøyet. Det hadde utgjort ca. 6 mill.
kr av kostnadene, som tross alt har vært på 9 mill.
kr. Er det ikke på tide at saksbehandlerne blir instruert
om å bruke fornuft i behandlingen av slike saker?

  Det får då statsråd
Sponheim svare på.

  Er det noe jeg har den største tillit
til, er det at alle våre dyktige saksbehandlere i sentralforvaltning
og annen forvaltning bruker fornuft. Men de bruker også de
rammer de får fra departementene når det gjelder
retningslinjer de skal holde seg til, og det er tydeligvis, ut fra
svaret, det de har gjort her. 

Jeg tror også det er viktig å understreke
det som ble sagt i svaret, at det til det spennende utviklingsprosjektet som
ligger i denne fiskebåten, er bevilget tilskudd til både
produkt- og prosessutvikling, utviklingstilskudd og risikolån
gjennom Nærings- og handelsdepartementets bevilgninger
til SND. Her har det altså vært bidrag fra SND-systemet
for å kunne få til utviklingsdelen av dette. Men
det ligger utenfor de retningslinjer SND har å forholde
seg til, å kunne gi ordinært kontraheringstilskudd. 





                

 Dette spørsmålet,
fra representanten Øystein Djupedal til justisministeren,
tas opp av representanten Karin Andersen.

Presidenten vil samtidig minne alle på at
taletiden må overholdes.

  Jeg vil få stille følgende spørsmål:

«Ifølge en nylig fremlagt
statistikk fra Oslo politikammer er det en kraftig økning
i antall ran utført av gjerningsmenn under 20 år,
og med utenlandsk bakgrunn. Antall grove voldsforbrytelser økte
også i 1998, og antall gjengangerforbrytere er stor.

Hva vil statsråden gjøre
for å gripe fatt i og få gjort noe med denne utviklingen,
samt å få satt i gang tiltak som følger
opp unge etter førstegangsforbrytelser?»

  Jeg skal forsøke å imøtekomme
presidentens påpeking når det gjelder taletiden.

Det er allerede gjort mye for å møte
den utviklingen som representanten Andersen peker på. Departementet har
for det første iverksatt tiltak for økt bemanning
med særlig vekt på synlig politi som er til stede
på steder og til tider der det særlig skjer kriminelle
handlinger. Oslo politidistrikt vil få en særskilt
styrking med en betydelig økning i antall tjenestemenn
i 1999. I tillegg arbeider vi for at UP-patruljer skal delta i ordenstjenesten
i Oslo i helgene. Siste års studenter ved Politihøgskolen
er tenkt å delta i en forsterket ordenstjeneste i Oslo.

Når det gjelder ran utført
av gjerningsmenn under 20 år, blir flertallet av slike
lovbrudd utført av et lite mindretall med gjengtilknytning.

Oslo politidistrikt gjennomfører et
eget gjengprosjekt der etterretningsseksjonen og alle stasjonene
deltar. Formålet med dette arbeidet er å uroe
gjengmiljøene, svekke og eventuelt fjerne lederskikkelsene
og hindre nyrekruttering.

Departementet har også bidratt med
betydelig økonomisk støtte til et forskningsprosjekt
på samme tema. Prosjektet baserer seg på de vellykkede
erfaringene som er gjort i forhold til ekstremistgjenger.

I tillegg til strakstiltakene må det
settes inn målrettede forebyggende tiltak av langsiktig
karakter. Dette gjøres av flere departementer, og flere
av tiltakene blir koordinert i Statssekretærutvalget for
barn og unge.

Jeg vil nevne noen av de langsiktige, forebyggende tiltakene.
Handlingsprogrammet Oslo indre øst er en bred satsing med
særlige tiltak rettet mot barn og unge med innvandrerbakgrunn.
Programmet involverer flere departementer og etater i Oslo kommune.

En av utfordringene er å engasjere
og ansvarliggjøre foreldregruppen. Forskning viser at de
unge som søker de kriminelle gjengene, har liten grad av
oppfølging fra foreldrene i livet utenfor hjemmet. Blant
annet St.meld. nr. 14 for 1997-98 viser dette.

Angående lovbrudd begått
av gjengangere, er det en kjensgjerning at en liten gruppe lovbrytere
står for en stor del av kriminaliteten. Departementets
mål er at denne gruppen får avgjort sine saker
raskt, slik at det ikke går lang tid mellom pågripelse
og eventuell straff.

Justisdepartementet vil i vår arrangere
et symposium for å fokusere på hvordan saksbehandlingstiden
mellom de ulike ledd i straffesakskjeden kan bringes ned til et minimum.

Fordi spørsmålet dreier seg
om forholdene i Oslo, vil jeg særskilt peke på at
Oslo politidistrikt har som mål å øke
antall begjæringer om varetekt for gjengangere med 25 pst.,
slik at de ikke umiddelbart slippes fri etter pågripelse.
Samtidig vil en egen rettssal ved Oslo Tinghus være disponert
til saker der gjengangerne er involvert. Dette sikrer en rask straffesaksbehandling,
forsvarlig lav varetektstid og rask pådømming.

  Jeg takker for svaret, som viser at Regjeringa
er i gang med å jobbe med nye tiltak. Et viktig område
Regjeringen må jobbe mer med, er å sørge for
at etater og forvaltningsorgan – om det nå er
barnevern, kommuner, politi eller justisvesen – får
tilstrekkelige rammer slik at de kan gjøre den store og
viktige jobben som de nå må gå sterkere
inn i. Det er behov for sterk styrking av samarbeidet mellom politi,
barnevern, hjem, PP-tjeneste og annet hjelpeapparat. Kan man tenke seg å se
på nye måter å organisere dette arbeidet
på?

Jeg fikk for noen dager siden et brev fra et
prosjekt på Hamar, der det er samarbeid mellom politi,
Kriminalomsorg i frihet, fengsel, sosialkontor, arbeidsformidling, rusmiddelomsorg
og flere. De sier at de er i stand til å finne løsninger,
men stoppes av regelverk. Betyr den satsingen som Regjeringen nå skal
gjøre, at de også går inn og ser på regelverk
når det gjelder å hjelpe folk som har begått
kriminelle handlinger, men som skal rehabiliteres inn i samfunnet,
slik at tiltak ikke stoppes av unødig regelverk på de
ulike fagområdene?

  Ja, det kan eg stadfeste. Vi er opptekne av å sjå på regelverk
som hindrar eit godt samarbeid mellom sektorar. Det gjeld her, og
det gjeld på ein god del andre område. Det vi
må erkjenne, er at det er eit vanskeleg oppryddingsarbeid,
for det er vanlegvis ei ganske god grunngjeving for lover isolert
sett, og så skal ein likevel få dette til å verke
på tvers. Derfor er vi i full gang med å sjå på dette,
og vi prøver, både som politikarar og i embetsverket, å bryte
ned ein del av den tradisjonelle måten å tenkje
på, der ein plasserer ansvaret ein annan stad, og prøver
i staden, som representanten Andersen etterlyser, å sjå det
saman.

Eg trur vi skal vere audmjuke og seie at vi
er ikkje komne langt, men vi har begynt, vi er undervegs. Og vi tek
imot gode initiativ, som det frå Hamar og andre stader,
og skal gjere vårt beste for å få dette
til.





                

  Dette spørsmålet
er utsett.





                

 Dette spørsmålet
fra representanten Synnøve Konglevoll til arbeids- og administrasjonsministeren,
tas opp av representanten Tomas Norvoll.

 Jeg tillater meg å stille følgende spørsmål
til arbeids- og administrasjonsministeren:

«I Stortingets muntlige spørretime
20. januar 1999 viste statsråd Løwer til at staten
har gitt nesten vederlagsfrie tomter til SiO, Studentsamskipnaden
i Oslo, og utelukket ikke at departementet kunne gjøre
dette flere ganger. 

Betyr dette at statsråden vurderer å selge
statlige eiendommer til samskipnader også utenfor Oslo,
og vil statsråden ta et initiativ overfor vertskommuner
slik at også de kan bidra til billige studentboliger gjennom å selge kommunale
eiendommer for en symbolsk pris til studentsamskipnadene?»

  I staten har vi et regelverk for avhending
av statens eiendommer. I henhold til dette regelverket skal avhending
av statens eiendommer skje til markedspris dersom ikke annet er
fastsatt av Stortinget.

Staten v/Statsbygg har festet bort
to tomter i Gaustadbekkdalen til Studentsamskipnaden i Oslo til
en symbolsk pris. I det ene tilfellet gjaldt det tomt til idrettsbygget
Domus Athletica, og i det andre tilfellet gjaldt det tomt for bygging
av studentboliger.

Tomten til Domus Athletica ble festet bort
til en symbolsk pris fordi Stortinget hadde forutsatt at tomt vederlagsfritt
ble stilt til disposisjon.

Regjeringen foreslo i forbindelse med revidert
nasjonalbudsjett i 1998 at tomt ble bortfestet til Studentsamskipnaden
i Oslo til en symbolsk pris for bygging av studentboliger. Stortinget
samtykket i dette. Initiativet overfor Regjeringen ble tatt av kirke-,
utdannings- og forskningsministeren og meg i fellesskap
som ansvarlig for henholdsvis studentpolitikken og de eiendommer
Statsbygg forvalter.

Dersom det kommer forespørsler fra
samskipnader utenfor Oslo om avhendelse til underpris av statlige
tomter som jeg har ansvaret for, vil jeg, på samme måte
som overfor Studentsamskipnaden i Oslo, vurdere forespørselen
og det videre initiativ i samråd med kirke-, utdannings-
og forskningsministeren og finansministeren. Det bemerkes imidlertid
at studenttallet i Oslo er høyt og boligmarkedet særlig
presset, og at dette muligens setter Oslo i en spesiell stilling.

Kirke-, utdannings- og forskningsdepartementet
har satt ned en arbeidsgruppe som skal utrede vertskommunenes ansvar
for studentvelferd. Vi kjenner til at det er ulik politikk i vertskommunene
når det gjelder å gi eller subsidiere tomter til
studentboliger og studentbarnehager. Bolig- og tomteproblematikken
er et svært sentralt tema i dette utredningsarbeidet. Arbeidsgruppen
skal avlegge rapport til Kirke-, utdannings- og forskningsdepartementet
innen 1. april i år.												

 Jeg takker statsråden for et godt og
informativt svar. Men betyr det svaret hun gav, at statsråden
har tenkt å være aktiv og positiv hvis det blir lagt
fram søknader fra andre steder enn Oslo, eller nye søknader
fra Oslo? Det finnes veldig mange prosjekter rundt omkring som har
kommet i vanskeligheter på grunn av at man har hatt problemer
med å skaffe rimelige tomter til bygg, enten det er til
studentboliger eller andre sosiale studenttiltak. Høgskolene
og universitetene har jo en viss tendens til å ligge i
de største byene der det er et press på boligmarkedet,
og der tomtene er relativt kostbare. Jeg er kjent med at Utdanningsdepartementet
jobber med vertskommunenes ansvar. Vi får komme tilbake til
den saken når den foreligger. Jeg vil på mer prinsipielt grunnlag
bare si at det er litt merkelig at når man skal opprette
nye tilbud, har vi ordførerne og kommunestyrene rennende
her i flokk og følge for å drive lobbyvirksomhet,
men når det skal gjøres en jobb og kommunene skal
stille opp for å legge til rette for høgskolene
og universitetene, er det mer stilt fra den kanten.

Oppfølgingsspørsmålet
mitt er altså om statsråden vil se positivt på henvendelser
som kommer fra andre steder, og om hun vil behandle dem på en
relativt mild og grei måte.

 Det var jo fordi vi var milde og greie at vi
gav det tilskuddet til å bygge studentboliger i Oslo som
vi gjorde. Og arbeidsformen framover vil bli den samme: Når
slike spørsmål kommer – og hvis staten
kan bidra med noe i forhold til tomt – vil finansministeren,
kirke-, utdannings- og forskningsministeren og jeg se på saken. 

Jeg kan ellers ikke gi noen løfter,
det skjønner helt sikkert representanten. Men vi har et
politisk ønske om å bidra, som vi gjorde det i
Oslo, slik at studentene kan bo på en rimelig måte,
et behov vi ser er vanskelig for dem å få dekket.





                

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsminister Kjell Magne Bondevik

		utenriksminister Knut Vollebæk

		statsråd Lars Sponheim

De annonserte regjeringsmedlemmer er til stede,
og vi er klar til å starte den muntlige spørretimen.

En del representanter har meldt seg på forhånd
med ønske om å få stille spørsmål.
De representanter som i tillegg til disse er interessert i å stille
hovedspørsmål, bes om å reise seg. – Takk.

Da starter vi med første hovedspørsmål,
fra representanten Thorbjørn Jagland.

  Jeg har et spørsmål til
statsministeren.

Den voksende kriminaliteten skaper berettiget
frykt i samfunnet. Kriminaliteten har for lengst internasjonalisert
seg. EU har nå opprettet en europeisk politiorganisasjon,
Europol, for å bekjempe denne utviklingen. Det skal særlig
arbeides med narkotikasmugling, ulovlig innvandring, hvitvasking
av penger, barneporno og prostitusjon. Europol er bare åpen
for medlemsland, men i Europol-konvensjonen åpnes det for
samarbeid med tredjeland, særlig med land som er med i
Schengen-samarbeidet, Norge, Island og Sveits. Det er viktig at
Norge så raskt som mulig benytter seg av denne muligheten,
ellers risikerer vi å svekke vår innsats for å bekjempe
organisert kriminalitet. 

Mitt spørsmål til statsministeren
er: Tok statsministeren opp dette spørsmålet i
samtalene med EU-kommisjonens formann?

  Europol-spørsmålet var ikke
spesifikt oppe, men kampen mot internasjonal kriminalitet har vært
drøftet med EU i ulike sammenhenger. 

Jeg er enig med representanten Jagland i at
Norge må delta i internasjonalt samarbeid i ulike fora
med det siktemål å bekjempe typer av internasjonal
kriminalitet som også Europol jobber med. Regjeringen har
derfor bestemt at vi i løpet av 1999 vil legge fram en
stortingsmelding hvor vi vil ta opp ulike former for internasjonalt samarbeid,
også gjennom internasjonale organisasjoner, for at Norge
både skal delta i og ha nytten av internasjonalt samarbeid
til bekjempelse av kriminalitet. I den stortingsmeldingen vil også Norges
forhold til Europol bli drøftet.

I denne fasen prioriterer Europol sine medlemsland, altså EUs
medlemsland. Men det er riktig som representanten Jagland nevnte,
at det også er åpning for samarbeidsformer med
land som ikke er medlem av EU. Representanter for norsk politi har
derfor allerede vært i Europol og drøftet
dette. Vi vil selvsagt også drøfte dette på politisk
nivå. 

Foreløpig er Europol en nokså uferdig
organisasjon. Den har ikke avklart ledelsesspørsmål,
den har ikke avklart immunitetsspørsmål for sine
ansatte, og den har ikke avklart hvilke overvåkingsorgan
som er på tale i Europol-sammenheng. 

Regjeringen er interessert i ulike former for
internasjonal bekjempelse av kriminalitet. Vi vil derfor undersøke
nærmere hvilke muligheter en har for samarbeid med Europol,
men foreløpig er dette på et så tidlig
stadium at det er vanskelig å vite hvilken tilknytning
som eventuelt kan bli aktuell.

  Jeg takker for svaret. Jeg fikk bekreftet
at dette ikke er tatt opp, noe jeg syns er merkelig. Det er jo slik
at Europol-konvensjonen er ratifisert, og organisasjonen blir etablert
snart. Flere tredjeland har allerede tatt kontakt med Europol for å få til
en avtale. Man har også – skal vi si – designet
denne avtalen for tredjeland, slik at det er viktig for Norge å komme
i inngrep med dette så raskt som overhodet mulig, så for Arbeiderpartiet
er det ikke tilfredsstillende at man vil ta opp dette i en stortingsmelding
i løpet av 1999. Jeg vil derfor spørre statsministeren
om det fins andre grunner til at man ikke ønsker å ta
opp dette spørsmålet nå. Jeg la merke
til at det ble gitt noen kommentarer etter møtene i Brussel
som kan tyde på akkurat det. 

  Nei, det er ikke noen andre grunner til det,
og vi er også innstilt på å ta dette
opp på politisk nivå med EU og Europol. Agendaen
i mitt møte med kommisjonspresidenten var så tett med
andre spørsmål som vi i denne fasen måtte
gi prioritet, at det ikke var mulig å ta det spesifikt
opp der, men vi vil også raskt ta kontakt på politisk
nivå for å få avklart hva som er mulig å få til. 

Jeg gjør altså oppmerksom
på at Europol så langt er en nokså uferdig
organisasjon, men vi er interessert i ulike former for internasjonalt
politisamarbeid til bekjempelse av kriminalitet. Vi vil ta tak i
dette raskt, og vi vil, som sagt, drøfte det i en stortingsmelding
som skal fremmes i løpet av året, som både
må gå på vårt forhold til Interpol,
til Europol og til FN-organisasjoner som jobber med slike spørsmål.

  Vidar Bjørnstad – til
oppfølgingsspørsmål.

  Arbeiderpartiet er overbevist om at skal vi
bekjempe internasjonal kriminalitet, må vi ha et nært
samarbeid også med våre nære naboland.
Jeg registrerer at statsministeren er relativt velvillig innstilt til å søke
aktiv kontakt for å undersøke mulighetene for tilknytning
til det europeiske politisamarbeidet, som jeg tror blir mer og mer
viktig. Og skal vi sikre norske interesser, må vi være
aktive, og det er viktig at vi står samlet i Norge. 

Jeg registrerte at den justispolitiske talsmann
for Senterpartiet etter utenriksminister Vollebæks redegjørelse for
et par uker siden sa at kontakt med og å søke
tilknytning til Europol er bortkastet tid og ressurser. Vil statsministeren
kunne bekrefte at han har en samlet regjering bak seg når
det gjelder å søke kontakt og aktivt prøve å undersøke
muligheten for tilknytning til det europeiske politisamarbeidet?

  Som jeg redegjorde for, er det allerede tatt
kontakt på politinivå, og vi har fått
tilbake en rapport fra deres kontakter med Europol. Vi
er også innstilt på å ta kontakt på politisk nivå.
Men det er også viktig, før en kommer lenger i
dette, at vi får nærmere greie på hvordan
Europol utvikler seg, og hvilke samarbeidsformer som er aktuelle
i land som ikke er medlem av EU. 

Europol har i dag bygd opp sin organisasjon
først og fremst rundt en sambandsavdeling og en analyseavdeling,
og det kan være analyser og informasjon som vil være
av interesse for Norge, selv om ikke vi er medlem av EU. Det vi
også må finne ut av, er om Europol etter hvert
kan få en mer overnasjonal karakter. Det vil vi selvsagt
ha en helt annen negativ holdning til, fordi vi baserer vårt
samarbeid med EU og EU-organer på mellomstatlig, folkerettslig
basis og ikke på overnasjonal basis. 

  Vi går videre til neste
hovedspørsmål.

  Jeg har også et spørsmål
til statsministeren innenfor omtrent samme tema, nemlig oppfølging
av budsjettavtalen mellom regjeringspartiene, Høyre og
Fremskrittspartiet. Som statsministeren selv har sagt ved flere
anledninger, medførte det en styrking av Politiet med 100 mill.
kr samt stillinger for de over 300 studentene på Politihøgskolen. 

Kan statsministeren da forklare hvordan det
har seg at driftsutgiftene og driftsbudsjettet for Politiet i år
er redusert med 64 mill. kr, altså en reduksjon
på 10 pst. i forhold til i fjor? Og er statsministeren
enig i at det må være et slags brudd på budsjettavtalen
når man istedenfor å få 100 mill.
kr i påplussing får et driftsbudsjett med variable
utgifter, som er redusert med 64 mill. kr?

 Realitetene er ikke slik som representanten
Hagen nå gav inntrykk av. Fordelingen av politibudsjettet
til politidistrikt og særorganer skjer ut fra
et budsjett på ca. 4,3 milliarder kr til ordinær
drift. Det er en økning på 7,2 pst. i
forhold til i fjor. Disse bevilgningene skal for det første
dekke faste utgifter, som f.eks. lønn, husleie, brensel
osv., de skal for det andre dekke variable utgifter, timebetalt
overtid, reiser, kompetanse, porto, telefon osv., og de skal for
det tredje dekke øremerkede midler. Det er innenfor denne rammen
opprettet 100 nye stillinger, i tillegg blir 15 omfordelt mellom
politidistrikt. 

Det er blitt hevdet fra politiorganisasjoner
at Stortingets styrking av budsjettet på 100 mill.
kr ikke er fulgt opp. Dette medfører ikke riktighet. Denne
styrkingen på 100 mill. kr er fordelt. Når
politiorganisasjonene påstår at det er en nedgang
i driftsmidler, siktes det nok til de variable midlene. Denne nedgangen
er på ca. 30 mill. kr. Denne nedgangen ble også kommentert
i statsbudsjettet, lagt fram for Stortinget. Stortinget har vært
informert om det. Stortingets økning av budsjettet på 100 mill.
kr førte til at nedgangen i variable midler ble mindre
enn opprinnelig forutsatt. Som alle andre etater, må også Politiet
akseptere å arbeide innenfor stramme budsjettrammer og øke
effektiviteten der det er mulig. Det er altså de variable
driftsmidlene som er redusert, ikke budsjettet totalt sett og ikke
driftsmidlene totalt sett. Og når det nå blir
et betydelig antall nye stillinger i Politiet, vil det også være mulig å redusere
utgiftene til variable driftsmidler uten at det går ut
over Politiets totalte virksomhet. Så det budsjettet som
nå er fordelt, betyr en styrking av Politiets arbeid.

  Statsministeren sa i spørretimen
for 14 dager siden følgende:

«Det
ble vedtatt en styrking av politi- og lensmannsbudsjettet for 1999,
og det var det som lå til grunn for min uttalelse. I tillegg
vil det bli lagt til rette for at politihøgskolestudenter
som blir uteksaminert, får jobb for å bekjempe
kriminaliteten.»

Når vil det komme forslag om opprettelse
av de nødvendige stillinger for disse over 300 studentene
som da skal ha stillinger? Det er ikke berørt i det hele
tatt, så vidt vi vet, ved fordelingen av politibudsjettet
for inneværende år. Og når de variable
driftsutgiftene er redusert, er det en svekkelse av mulighetene.

Vil statsministeren være enig i at
det ville være meget formålstjenlig for Regjeringen
og Regjeringens forhold til spesielt noen stortingspartier om det
av de parlamentariske ledere og statsministeren ble foretatt en
nøye gjennomgang når det gjelder videreføringen
av den budsjettavtalen som gjelder Politiet for inneværende år?

  Nå skal det omtalte kullet fra Politihøgskolen
uteksamineres til sommeren. Det vil da være fra sommeren
og høsten av at spørsmålet om å sikre
nødvendig antall stillinger til at de kan få jobb
i politiet, blir aktuelt. Det vil det derfor være naturlig å komme
tilbake til i løpet av våren, senest i forbindelse
med revidert nasjonalbudsjett. 

Og som jeg har sagt før, forhold som
omhandler elementer i budsjettavtalen mellom regjeringspartiene,
Høyre og Fremskrittspartiet, er det naturlig å drøfte
med avtalepartnerne, og det tar vi sikte på.

Det budsjettet som ble vedtatt i høst,
har også Fremskrittspartiet ansvar for, også politibudsjettet.
Dette var et budsjettforlik som Regjeringen inngikk med Fremskrittspartiet
og Høyre. Derfor regner jeg også med at Fremskrittspartiet
står ved det budsjettet vi sammen har vedtatt. Men det
er riktig at vi i tillegg til styrkingen på 100 mill. kr
skal legge til rette for at de uteksaminerte fra Politihøgskolen
får jobb i politiet.

  Vi går videre til neste
hovedspørsmål.

  Mitt spørsmål går
også til statsministeren og gjelder det samme området
som nå er blitt behandlet. 

Statsministerens bidrag på partiets
tillitsmannskonferanse for et par dager siden var istedenfor å fremme
egne forslag om hvordan man skulle håndtere voldskriminaliteten, å gå til
angrep på andre partier, bl.a. de to partiene som sørget
for at politibudsjettet ble høyere enn det det ville vært
etter Regjeringens forslag. Dette innebærer en ansvarsfraskrivelse.

Det er to viktige voldsformer som nå er
under utvikling. Det er gjengkriminaliteten blant unge mennesker, og
det er den tøffe, brutale internasjonale kriminaliteten. Og
ingen av disse er preget av det statsministeren var opptatt av,
nemlig alkoholmisbruket. Mitt spørsmål er derfor:
Hvilke konkrete grep ønsker statsministeren å ta for å møte
disse to voldsformene som nå er under utvikling?

  Det er ikke riktig som representanten Petersen
sier, at Regjeringen istedenfor å fremme forslag til bekjempelse
av voldskriminaliteten går til angrep på andre
partier. Hvis hr. Petersen hadde lest foredragsmanuset fra min tale
i Drammen, ville han ha sett at jeg tok opp kriminaliteten over
et bredt spekter og redegjorde for tiltak Regjeringen allerede har
iverksatt, og tiltak vi vil iverksette.

I en alminnelig offentlig debatt må representanter
for Høyre og Fremskrittspartiet tåle å høre
det som er et faktum, nemlig at alkoholbruk faktisk er den viktigste
enkeltårsak til vold. I den delen av Oslo politidistrikt
som omfatter sentrumsregionen, blir faktisk ca. 70 pst.
av voldshandlingene utløst av alkoholberusede personer.
Da må også Høyre tåle å høre
det uten å bli ille berørt, og de må tåle å høre
at det kan være en sammenheng mellom en liberal alkoholpolitikk
og voldsutviklingen.

Så er jeg også innstilt på å drøfte
slike forhold som representanten Petersen nå tok opp. Jeg
gjør oppmerksom på at Metodeutvalget, hvis innstilling
en lenge har ventet på, og som bl.a. skal ta opp slike
spørsmål, kommer i løpet av våren.
Vi vil ikke uten videre bare vente på det. Gjengkriminaliteten
er bl.a. dessverre nokså utbredt blant innvandrerungdom.
Selv skal jeg i midten av februar ha et møte med et representativt
utvalg av ungdomsorganisasjoner blant innvandrere for å søke å komme
rett inn i miljøet og drøfte med dem som kjenner
disse miljøene best, hvordan en kan forsøke å løse
opp og sprenge disse gjengene som opererer og bidrar ikke minst
til ransbølgen som Oslo har vært belemret med
i den senere tid.

Spørsmålet om internasjonal
kriminalitet svarte jeg på i mitt svar til representanten
Jagland nylig.

  Vi bør reise en opinion mot fylla, det
er det ingen uenighet om. Men det som var statsministerens poeng,
nemlig at endrede skjenketider ville føre til et vesentlig
annet kriminalitetsbilde, holder neppe. Hvis han ikke er enig med
meg i det, kan han jo snakke med sin sidemann, hr. Sponheim, hvis
parti stemte sammen med Høyre i Oslo bystyre.

Mitt poeng er ikke dette, men det er klart
at det er en sammenheng her. Mitt poeng er rett og slett: Hva ønsker statsministeren å gjøre
med de to voldsformene som er under utvikling, som er på fremmarsj?
Nå gav han jo helt ufrivillig en begrunnelse for hvorfor
jeg er bekymret, nemlig at han ikke snakker om det som er det sentrale her, å komme
med nye, konkrete forslag. Så mitt spørsmål
er igjen: Hvilke nye, konkrete forslag utover et seminar i februar
har statsministeren å komme med på disse områdene?

  Bare først kort om skjenketider,
siden Petersen kom tilbake til det. Høyre har tydeligvis
selv innsett at det er en viss sammenheng, for en gikk i hvert fall
i Oslo bort fra å ha åpent til klokken 5 om morgenen
til klokken 3, som fortsatt er svært liberalt i internasjonal
sammenheng. Så Høyre har nå tydeligvis
innsett selv at det er en viss sammenheng. Dette er faktisk den
viktigste enkeltårsaken til vold, det kommer ikke Høyre
utenom.

Vi vil ha mer synlig politi i gatene, ikke
minst i hovedstaden. Nå får den 75 nye stillinger
i første omgang. Det vil hjelpe. En har nå i Oslo
innført det prinsippet i politiet at en også slår
ned på mindre alvorlig kriminalitet som en ser, for å markere
at kriminalitet overhodet ikke aksepteres. Det er viktig, fordi
mindre alvorlige forhold ofte skaper presedens for alvorlige forhold
når det gjelder kriminalitet.

Vi går inn i innvandrermiljøene
fordi de dessverre er overrepresentert når det gjelder
ran og vold – ikke generelt når det gjelder kriminalitet,
men ran og vold. Dette og flere andre konkrete tiltak har Regjeringen
iverksatt, og jeg skal redegjøre nærmere for det
bl.a. i min redegjørelse til Stortinget den 11. februar.

 Grethe G. Fossum – til oppfølgingsspørsmål.

 Jeg syns det er interessant at i en så alvorlig
sak som vold, kriminalitet og forebyggende arbeid i forhold
til unge krangler de som var veldig enige om dette nettopp
i budsjettet. Når statsministeren står her og
ivrig forsvarer mer politi og mindre rus, glemmer han en vesentlig
ting, nemlig at man i budsjettet ikke var villig til å være
med på økte tilskudd til skolefritidsordninger, økte
tilskudd til barnevernstiltak, økte tilskudd til skoler
hvor dette var mulig, og økte tilskudd til forskning for å finne
ut av hva vi skulle gjøre. Jeg syns at det kanskje er noe
dobbeltmoral når statsministeren ikke er villig til å løsne
på pengepungen når det gjelder forebyggende arbeid.
At det kommer noe i en redegjørelse, rettferdiggjør
ikke det at man ikke var villig til å komme med noen signaler
i budsjettet når det gjelder penger.

 Jeg registrerer at representanten Fossum gjentar
tabloidpressens uttrykk om «dobbeltmoral». Det
får være hennes måte å debattere
på. Jeg vil ikke anklage mine politiske motstandere og konkurrenter
på den måten. Det syns jeg en kunne vært spart
for, selv om en er uenig om noen budsjettposter.

Det har vært fremstilt slik i tabloidpressen
at Regjeringen har nedprioritert voldsbekjempelsen når
det gjelder forebyggende arbeid blant barn og ungdom. Det er ikke
riktig. Det er riktig at en innenfor stramme budsjettrammer ikke
har fått den økning på en del poster
som en gjerne skulle hatt, bl.a. når det gjelder barnevern,
skolefritidsordning osv. Men en del av disse bevilgningene er sekkebevilgninger
som omfatter ulike tiltak, deriblant tiltak for å bekjempe
vold i barne- og ungdomsmiljøene. Bevilgninger til tiltak
for å bekjempe barne- og ungdomsvolden blir ikke nedtrappet.
Tvert imot vil departementet styrke innsatsen nettopp til disse
formålene gjennom omprioriteringer innenfor disse bevilgningsrammer, og
da syns jeg en skulle slippe slike tendensiøse, odiøse karakteristikker
som Grethe G. Fossum brukte nå.

 Per-Kristian Foss – til
oppfølgingsspørsmål.

 Når en statsminister blander seg inn
i debatten til et bystyre og refser et bystyres flertall, så er
det minste man kunne forlange, faktisk korrekt kunnskap om hva som
er skjedd. Det er ikke korrekt det flertallet som statsministeren
opererer med, det flertallet som står bak skjenkevedtaket.
Det er ikke et flertall av Høyre og Fremskrittspartiet,
som ikke har flertall i bystyret, men faktisk et bredt flertall
som også inkluderer Arbeiderpartiet og Venstre og utbrytere
fra andre partier. 

Grunnen, som statsministeren her gjengir, til
at stengetidene ble endret, er heller ikke korrekt. Dette ble faktisk
endret høsten 1997. Det var et ønske om å oppnå et bredt
flertall, en konsensus, om faste og stabile tider for utestedene,
og det var ikke med den begrunnelsen statsministeren nå brukte
i sitt svar til Jan Petersen. Det er ikke en korrekt gjengivelse
av hva som var begrunnelsen fra flertallets side.

Jeg tror det kunne være en fordel
at vi ble enige om at fyll og vold fører til kriminalitet,
men statsministeren indikerer at dette løses så enkelt
som å la utestedene stenge en time eller to tidligere.
Det har han intet faglig belegg for.

 Nei, statsministeren indikerer ikke det. Og
hvis representanten Foss hadde lest det jeg sa i dette omtalte foredraget –

 Ja.

  – så ville han ha sett – og
da kan han bekrefte, og så kan han gjerne nikke igjen – at
i det foredraget tok jeg opp flere forhold. Det kunne vært
hyggelig om representanten Foss nikket til det, for det er faktisk
sannheten.

Det er i hvert fall et fremskritt at man ikke
holder åpent til klokken 5 om morgenen. Nå er
det blitt klokken 3. Hvis en reiser rundt i hovedstedene i Europa,
vil en se at det vanlige er at en – bortsett fra nattklubber – faktisk stenger
tidligere.

 Nei.

  Og at det er en sammenheng mellom dette og
voldsutøvelsen i Oslo sentrum, kan representanten Foss
snakke med Oslos politimester om. Jeg har faktisk vært
sammen med Oslos politimester på patruljering i Oslo sentrum
kvelds- og nattetid, og hun legger ikke skjul på at vold
og alkohol henger nøye sammen. Det er mange foreldre som
er bekymret for sine unge som er ute i Oslo på den tiden
av døgnet vi her snakker om, på grunn av at alkoholen
flyter så vidt fritt som den gjør.

 Kristin Halvorsen – til
oppfølgingsspørsmål.

  Jeg er ikke sikker på om det er Oslo
Høyre som har kommet til fornuft, eller om det rett og
slett er slik at Stortinget vedtok nasjonale lukkevedtekter som
gjorde at Høyre og Fremskrittspartiet i Oslo måtte
følge dem, og at en snev av fornuft når det gjelder
de åpne kraners politikk, dermed ble påført
fra dette hus.

Men istedenfor å lese statsministerens
tale fra Drammen, har jeg vært opptatt av å finne
ut av hvordan det faktisk går rundt omkring i kommunene
etter det statsbudsjettet som ble vedtatt. Og det som Kommunal Rapport
kan opplyse om, er følgende, som stod på forsiden
i siste nummer:

«Skole og oppvekst reduseres mest
i kommunebudsjettene, viser en ny undersøkelse Kommunal
Rapport har foretatt. Og verre blir det: 90 kommuner må heve
bevilgningene til eldre for å få sin del av det økte
statstilskuddet. Andre poster må reduseres ytterligere,
blant annet til skolen. Over 60 prosent av kommunene reduserer tjenestenivået.»

Det som er faktum rundt omkring i kommunene,
er at det forebyggende arbeidet som Bondevik etterlyser i kampen
mot vold og kriminalitet, ble redusert i Regjeringens eget budsjettforslag
til kommuneøkonomi. Hva ønsker Bondevik å gjøre
for at barn og ungdom skal tas mer på alvor rundt omkring
i nærmiljøene?

 Presidenten vil anta at tilleggsspørsmålet
faller langt i kanten av det som var hovedspørsmålet, men
statsministeren har anledning til å svare.

 Det er vel ikke så lett lenger å holde
fast ved hva som var hovedspørsmålet. Jeg vet
ikke om det var det at jeg holdt et foredrag om sammenhengen mellom
vold og alkohol, av alle steder akkurat i 

Drammen

,
som har medført denne avsporingen. Men siden representanten
Halvorsen begynte med dette temaet, må jeg i hvert fall
få lov til å avslutte denne sekvensen med å si
at det ville være et stort framskritt hvis også Fremskrittspartiet
og Høyre ville gå inn i en seriøs debatt
om hvordan en kan redusere alkoholens medvirkning til vold, for
det er den største enkeltårsaken. Istedenfor å gå i
forsvar for en liberal alkoholpolitikk burde de drøfte
det forholdet seriøst, og så får vi alle
være villig til å ta innover oss ny kunnskap om
dette.

Når det gjelder kommuneøkonomien,
er det lagt opp til en vekst i den på 1 1/4 pst.
for 1999. Noe av problemet er at kommuneøkonomien varierer
ganske mye fra kommune til kommune. (Presidenten klubber.) Dette
er noe vi jobber med og kommer tilbake til i kommuneøkonomiproposisjonen.
Men bildet er ikke så helsvart som Kristin Halvorsen gav
uttrykk for, selv om det er tilfellet noen steder.

  Presidenten antar at det nå vil
være best om vi går over til et nytt hovedspørsmål.

 Jeg skal la Bondevik få slippe en stund
og stille et spørsmål til utenriksministeren. 

For 1999 ble bevilgningene til Russland og
Øst-Europa redusert kraftig. Det var bl.a. budsjettforliket mellom regjeringspartiene,
Høyre og Fremskrittspartiet som sørget for det.
Vi endte opp med 55 mill. kr, mot f.eks. 271 mill.
kr i 1998. Over disse midlene dekkes bl.a. demokratiseringsprosjekter,
men også atomsikkerhet, miljøvern og infrastrukturutvikling – særlig
gjelder det i Nord- og Vest-Russland.

I budsjettdebatten lovet utenriksministeren å opprettholde
aktivitetsnivået fra 1998. Representanten Siri Frost Sterri
sa i samme debatt sågar at forutsetningen for at Høyre
hadde vært med på denne nedskjæringen,
var at aktivitetsnivået ble opprettholdt. Står
dette fortsatt ved lag, og er utenriksministeren fremdeles fornøyd
med budsjettet for Øst-Europa/Russland?

  Jeg tror faktisk ikke jeg sa at jeg var fornøyd
med budsjettet i budsjettdebatten, men jeg sa at det var nå slik
det var, og dette skulle vi se hva vi kunne gjøre med.
Det er helt riktig at jeg også sa at vi skulle ta sikte
på å opprettholde aktivitetsnivået, og
hvis vi ikke greide det, skulle vi komme tilbake til Stortinget. 

Det er først nå vi etter
hvert ser hvor mye ubrukte midler det er i Utenriksdepartementet
på det feltet som gjelder Sentral- og Øst-Europa. Som Stortinget
vil være kjent med, hadde man fra 1996 til 1997 faktisk
overført 419 mill. kr, og fra 1997 til 1998 hadde
man overført 307 mill. kr. Det var grunnen til – og
det er også i tråd med hva Stortinget tidligere
har sagt når man har kritisert Regjeringen for det store
underforbruket – at Regjeringen mente at man her burde
se på om det var mulig innenfor de rammer som Utenriksdepartementet
nå hadde, å kunne opprettholde aktivitetsnivået,
med det bevilgningsforslaget som kom. Isteden fikk Utenriksdepartementet
en tilsagnsfullmakt på 200 mill. kr som vi også skulle
vurdere på hvilken måte vi kunne bruke. Nå synes det
faktisk som om vi har vært spesielt flinke – det
ser ut som om underforbruket bare er på 95 mill.
kr fra 1998 til 1999. Det er en dramatisk forskjell fra det som
har vært tidligere, og selv om jeg er en parlamentarisk
novise, forstår jeg at Regjeringen – når
situasjonen er helt ny og slik man ikke kunne forutse – har
anledning til å komme tilbake til Stortinget og legge dette
fram. Det er i tråd med hva jeg sa under budsjettdebatten,
og det vil Regjeringen gjøre.

  Da forstår jeg at vi får
denne saken på nytt til Stortinget. 

For vår del har vi de siste dagene
mottatt henvendelser fra prosjektansvarlige som har fått
beskjed fra Utenriksdepartementet om at Øst-Europa- og Russland-midlene nå er
brukt opp, og de har derfor også fått nei til
videreføring av bl.a. viktige miljøprosjekter
i Nordvest-Russland. I og med at utenriksministeren og også representanter
for de andre samarbeidspartiene så klart i budsjettdebatten
understreket at forutsetningen var at aktivitetsnivået
skulle fortsette, forstår jeg det nå slik på utenriksministeren
at han vil gjøre det som står i hans makt for
at det skal skje, eventuelt ved at man kommer til Stortinget og
drøfter dette.

  Hvis jeg får lov til å gi
et enkelt svar, er svaret ja.

  Vi går videre til neste
hovedspørsmål.

  Jeg vil gjerne stille spørsmål
til utenriksministeren.

Da USA før jul gikk bak ryggen på FNs
sikkerhetsråd og satte i gang militære aksjoner
mot Irak på egen hånd, var den norske utenriksminister
og den norske statsminister raskt ute med klar støtte,
selv om mange andre land reagerte mer nyansert, og dette var en
kontroversiell og ensidig handling fra USA og etter hvert også Storbritannias
side. I disse dager fortsetter aksjonene. Jeg ønsker å høre
om utenriksministeren mener at dette er en klok strategi i forhold
til Irak og i forhold til despoten Saddam Hussein. Eller er det
ikke heller slik at det ser ut som om Saddam Hussein er styrket
i araberlandene og ikke så isolert som før, heller
ikke i forhold til Russland og i forhold til sin egen befolkning?

  Her var det mange spørsmål,
men jeg skal prøve å svare på de fleste
av dem. 

Hvis jeg får lov til å begynne
med det siste som representanten Halvorsen sa, nemlig at Saddam
Hussein er styrket i den arabiske verden: Jeg tror det er galt.
Det ser vi bl.a. i lys av det som skjedde på det arabiske
utenriksministermøtet, tror jeg det var, hvor man nettopp
behandlet Irak, da den irakiske delegasjonen – jeg tror
det var for ca. tre dager siden – stormet ut fordi den
følte at den ikke fikk gjennomslag for sitt syn.

Når det gjelder dette med at Norge
og den norske statsminister og utenriksminister var så raskt
ute med kommentarer, vil jeg også tilbakevise det. Jeg
hadde et enormt press for å komme med uttalelser og fikk
beskjed om at hvis jeg fortsatt ønsket å være
utenriksminister, måtte jeg snart se til å si
noe. Så det ble ikke, i hvert fall ikke av mediene, oppfattet
som om jeg var raskt ute. Vi har også sjekket det som blir
hevdet, nemlig at andre land har vært så mye mer
nyanserte enn oss. Hvis vi ser på NATO-allierte, er ikke
det riktig, ifølge de informasjoner jeg har samlet inn
fra andre NATO-land. 

Men når det gjelder selve saken, vil
jeg for det første si at jeg personlig og Regjeringen selvsagt
beklager sterkt det som har skjedd de siste dagene, at det har gått sivile
liv. Vi må igjen huske på hva som var utgangspunktet
for dette. Disse flyforbudssonene ble opprettet, hvis jeg ikke husker
feil, i 1991 og 1992. Det skyldtes alvorlige overgrep fra Saddam
Husseins side mot shia-muslimer i sør og kurdere i nord.
Det er der de to flyforbudssonene er. Vi må ikke glemme
at dette var et tiltak for å beskytte uskyldige sivilbefolkninger
og minoriteter i Irak. Jeg har prøvd, men jeg har ikke
greid å fremskaffe tilstrekkelig informasjon om hva som
skjedde i går eller i forgårs, som gjorde at det
gikk sivile liv. Men jeg har, som representanten Halvorsen vil være
kjent med, tatt opp overfor FNs sikkerhetsråd at dette
er en sak som bør tilbake til FNs sikkerhetsråd
og behandles videre der.

  Det er vi glad for fra SVs side. Vi frykter
at de aksjonene som nå foregår overfor Irak og
Saddam Hussein, kan ha motsatt effekt av hva som er ønskelig
fra verdenssamfunnets side, nemlig å svekke Saddam Hussein
mest mulig og sørge for at det kan komme et annet regime
på plass etter hvert, noe som vil være den eneste
muligheten på sikt til å føre kontroll med
masseødeleggelsesvåpen, nemlig at der er vilje
til stede i Irak sjøl for å begrense dette.

Også i forhold til FNs rolle er den
måten som USA gikk bak ryggen på Sikkerhetsrådet
på, meget skadelig. Jeg er ikke enig i at det er en entydig
reaksjon fra araberverdenens side at Saddam Hussein ikke er styrket.
Jeg tror at blant folk flest på gaten er Saddam Hussein
en større helt enn tidligere. I forhold til Russland er
den måten USA gikk fram på, en klar provokasjon,
og dette er en konflikt der russerne har hatt større motstand
enn i veldig mange andre konflikter. (Presidenten klubber.) Er det
ikke klokt at Norge nå tar initiativ for å få stoppet denne
type aksjoner og få sanksjonsmulighetene overfor Irak over
i et helt nytt spor?

 Presidenten gjør oppmerksom
på at taletidsbegrensningen gjelder for alle
representanter så godt det lar seg gjøre.

  At det finnes vilje i Irak til et annet regime,
er ikke lett å se i dag, men vi får jo håpe.
Jeg er enig med representanten Halvorsen i at blant folk flest har
Saddam Hussein antakelig kommet styrket ut av dette. Men jeg tror
det er veldig viktig å huske på at blant arabiske
ledere har han mindre støtte i dag enn f.eks. under Golf-krigen
i 1991 og fremover. 

Jeg er også enig med representanten
Halvorsen i at dette er en sak som bør inn i FNs sikkerhetsråd.
Derfor har vi tatt et initiativ på den måten at
jeg har tatt dette opp med den amerikanske og den britiske utenriksministeren.
Norge er ikke medlem av Sikkerhetsrådet, men vi har god
kontakt med en del av Sikkerhetsrådets medlemmer, og vi
har vært aktive overfor sikkerhetsrådsmedlemmer
når det gjelder å se på den generelle
politiske situasjonen vis-à-vis Irak, men også den
humanitære situasjonen. Det vil vi fortsette med å være.

  Vi går videre til neste
hovedspørsmål.

  Jeg har et spørsmål til
vår nærings- og handelsminister. 

På Venstres landsmøte i fjor
vår tok statsråden sterkt til orde for en oppmyking
av innvandringsstoppen. Han ønsket å øke
antallet som skulle komme til Norge i tillegg til alle de som kommer
i dag, med 2 000. Han ønsket å benytte
et slags loddtreknings- eller tombolasystem bygd på den
amerikanske green card-metoden. Han mente det ville bidra til å styrke
norsk økonomi og redusere fremmedfiendtlige holdninger.
Statsråden lovte å ta dette opp i regjeringskollegiet.
Er det gjort, og hva ble resultatet?

  En må vel kunne si at dette ligger
noe på siden av det som er en næringsministers konstitusjonelle
ansvar, men er like fullt et politisk spørsmål
til en som også er partileder. 

Det er riktig at jeg tok til orde for at vi
i en situasjon hvor bl.a. bedriftene sliter med å få kvalifisert
arbeidskraft, kunne gjøre dette til noe offensivt, at vi
kunne se på muligheter til å ta inn kvalifisert
arbeidskraft, gi dem som har noe å tilføre det
norske samfunn på ulike områder, adgang til å komme
til Norge. Jeg viste bl.a. til det amerikanske systemet, hvor man
så å si deler ut kvoter og gir anledning til en ønsket
innvandring, om man vil det slik fra mottakerlandet, og jeg viste
til at det er mange gode eksempler ute. 

Som vi ser av Regjeringens politikk, har vi
bl.a. fått til en oppmyking når det gjelder adgangen
for utenlandske studenter, bl.a. fra den tredje verden, som er i
Norge og tar utdanning som er relevant for norske bedrifter, til å få arbeid
her. Vår politikk har her vært at de skal ut igjen
av landet, fortrinnsvis tilbake til sitt eget hjemland, men noen
har valgt å reise til Canada og Amerika f.eks., noe som
har vært vanlig for mange som har fått spesialutdanning
innenfor IT. Vi har altså her fått en oppmyking.
Jeg mener faktisk at det i debatten om det flerkulturelle samfunn
kunne ha bedret mye på mange nordmenns holdninger til dette
spørsmålet om vi også kunne ha hatt en
slik type innvandring av mennesker som vi faktisk trenger, og som
fyller nøkkelstillinger i det norske samfunn.

  Jeg takker statsråden for svaret. 

Det er klart at det kan være nøkkelpersonell
som Norge mangler, f.eks. IT-ingeniører fra India, eller
folk til oljesektoren osv., men det er faktisk en åpning
for å gi dette personellet arbeidstillatelse i Norge i
dag. 

Sveits har praktisert et system med frivillige
arbeidskontrakter mellom arbeidsgiver og arbeidstaker uten at det
har åpnet for oppholdstillatelse for den nærmeste
familien. Sveits har på en utmerket måte kunnet
utjevne svingningene i arbeidsledigheten i Sveits. Er det en modell
statsråden kunne tenke seg å se på også for
Norge?

  Det er store spørsmål å måtte
ta på sparket, men la meg gi uttrykk for at jeg ikke føler
noen umiddelbar glede over en sånn modell. Min tanke er
at vi bør gi mennesker som ønsker å gjøre
nordmenn av seg, og som også kan fylle viktige posisjoner
i det norske samfunn, som vi aktivt trenger, anledning til ikke
bare til å komme inn i landet og pendle ut og inn til en
jobb, men også til å bli nordmenn – også deres
familie. Det var tanken bak dette utspillet, som vi ser har en parallell
i veldig mange land, hvor folk søker om å få skifte
statsborgerskap på grunnlag av et sånt grønt
kort eller et slikt kvotesystem.

  Karin Andersen – til oppfølgingsspørsmål.

  Jeg har lyst til å følge
opp dette, for utspillet til Sponheim om en grønt kort-ordning er
et av de utspillene jeg liker best fra statsråden. Det
var vel kanskje som Venstre-leder han kom med det.

Noe av det som opptar oss om dagen, er problemene
i det flerkulturelle samfunnet. Det er helt på det rene
at svært mange av dem som kommer hit som flyktninger og asylsøkere – både
voksne og barn – er traumatiserte, og at de vil ha vanskeligheter
med å tilpasse seg et vanlig liv uten svært stor
oppbakking fra samfunnet. SVs mening er at de nå ikke får
nok. 

Jeg oppfatter det slik at Sponheims utspill
var rettet mot at man skulle få en annen og mer fornuftig
begrunnelse for det flerkulturelle samfunn enn at flyktninger og asylsøkere
med vanskelige opplevelser bak seg skulle bære det positive
ved dette samfunnet med seg. Ser statsråden det slik at
det er ren arbeidsinnvandring dette dreier seg om, eller er statsråden
villig til å se at dette har et islett i seg som i det
flerkulturelle samfunnet og det flerkulturelle Norge kan være
et positivt innslag i seg selv?

  La meg først få gi uttrykk for
at jeg er veldig enig i det som er forutsetningene i representanten
Andersens replikk, nemlig at Norge skal være en god nødhavn
for mennesker i nød som trenger en slik nødhavn,
og jeg vil tro at mange er enig i det. Det gjør også at
det setter et ekstra preg på det flerkulturelle elementet
i vårt samfunn, fordi det er mennesker som er i en vanskelig
situasjon og ofte agerer deretter. Derfor er det viktig, tror jeg,
at vi også har et islett av mennesker som kommer hit i
en mer normal situasjon. Det var min hovedbegrunnelse for dette
forslaget. 

Men det er jo lov til å ha flere tanker
i hodet samtidig. Mennesker som har et ærlig ønske
om å komme hit og bli norske statsborgere, tar med seg
sin familie og sin kunnskap og vil gjøre en god jobb, kan
også bidra til å bygge og endre norske holdninger
til det flerkulturelle samfunnet. Vi går kanskje i retning
av et litt skiftende samfunn med hensyn til at vi nå går
inn i et nytt århundre, hvor mangel på arbeidskraft
kan bli et veldig stort problem, selv om det ikke kan føles
som et akutt problem, og at sånne spørsmål
kan komme til å gi grunnlag for litt andre holdninger i
det norske samfunn og åpne for at flere kan komme hit og
bli nordmenn.

  Erna Solberg – til oppfølgingsspørsmål.

  Næringsministeren har varslet Stortinget – først
i forbindelse med den IT-planen som ble lagt frem i februar i fjor,
og så i en stortingsmelding om det samme spørsmålet – om
at man vil ta initiativ til at det blir foretatt en gjennomgang
av regelverkshindringene når det nettopp gjelder innvandring
av mennesker som jobber innenfor informasjonsteknologisektoren. 

Nå er situasjonen den at det er ett år
siden IT-planen ble fremlagt. I kontakt med Justisdepartementet
opplyser Justisdepartementet at det ikke er gjort noen forskriftsendringer
eller endringer i regelverket knyttet til at flere som har informasjonsteknologisk
bakgrunn, kan få oppholdstillatelse i Norge, selv om også ministeren
har understreket at norsk næringsliv sårt trenger
det. Hva synes statsråden om en såpass sakte saksgang,
at planen ett år etter at den ble fremlagt, og hvor et
av hovedpoengene var hvordan man skal få mer kompetanse
til Norge, ikke er fulgt opp?

  La meg først få gi uttrykk for
at innenfor det lov- og regelverket vi har, er det anledning til å utøve
skjønn, og det kan utøves noe mer liberalt enn
det som har vært gjort tidligere. Det har denne regjeringen
gjort. Jeg må innrømme at jeg har vært
i kontakt med veldig mange bedrifter som sliter med akkurat dette
problemet, og som opplever en helt urimelig behandling av for dem
nøkkelpersonell som skal ut av landet. Jeg har fått
veldig mange gode tilbakemeldinger på den endrede bruk
av reglene som Regjeringen nå praktiserer. I tillegg har
vi, som også representanten her sier, i den næringsrettede
IT-planen varslet at vi ønsker å se på regelverket
for om mulig å åpne denne adgangen enda mer for
nøkkelpersonell, bl.a. indere, som var nevnt i et tidligere
spørsmål. Det arbeidet er i gang. Vi har ikke kommet
opp med noe regelverk ennå. Næringsdepartementet
er veldig interessert i å få dette i gang, og
vi har en pådriverrolle her overfor Justisdepartementet.
Vi er i gang med et forberedende arbeid, og jeg håper vi
rimelig raskt skal kunne komme opp med regelendringer som går i
rett retning. 

  Vi går da videre til neste
hovedspørsmål. 

  Eg vil gjerne få stilla næringsministeren
eit spørsmål som gjeld ein industri som ikkje
har for lite arbeidskraft, men noko for mykje, nemleg verftsindustrien.

Verftsindustrien er veldig viktig for Noreg.
Det dreier seg om 10 000 arbeidsplassar pluss ringverknader – kanskje
bortimot 30 000 arbeidsplassar – i all hovudsak
i distrikta. Fleirtalet i denne salen har vedteke at me skal redusera
støttesatsane einsidig i Noreg, slik at me no tapar i konkurransen
om oppdrag, noko som igjen fører til permitteringar. Fleirtalet,
som var for dette, sa dei ville fylgja med, og i Dagsavisen i dag
krev leiaren i Fellesforbundet, Kjell Bjørndalen, at støttesatsane
må hevast omgåande. Vil næringsministeren
fylgja opp dette?

  Jeg er enig i representantens utgangspunkt,
at vi får bekymringsfull informasjon fra mange verft om
problemene med å skaffe nye ordrer. Vi ser av ordreinngangen
i 1998 at det ble gitt ordrer på om lag 4 milliarder kr,
mens gjennomsnittet de fire årene før var på mellom
11 og 12 milliarder kr, med en helt ekstrem topp
i 1998 på i overkant av 20 milliarder kr.
Vi vet at det ved dette årsskiftet, altså for
få uker siden, lå inne en ordremengde på om
lag 19 milliarder kr, og samlet kapasitet i norske
verft er av bransjen selv anslått til å være
8–10 milliarder kr. Men det faretruende
er – som jeg også hørte Fellesforbundets
leder Kjell Bjørndalen gi uttrykk for i Politisk kvarter
i dag tidlig – at det, selv om det for de fleste ikke er
noen akutt situasjon, fort kan seile på gjennom året,
fordi man ikke skaffer seg nye ordrer. På den bakgrunn
arbeider Regjeringen nå på spreng med en full
gjennomgang av situasjonen, som Stortinget bad om gjennom budsjettforliket
før jul. Vi vil så komme tilbake til Stortinget
med en oppsummering av det som faktisk skjedde på slutten
av fjoråret. Vi driver og samler inn kontrakter for å få den
samlede oversikten, for så å komme tilbake til
Stortinget med forslag om mulig handling. Dette arbeider Regjeringen
nå for fullt med. Det er tidligere sagt at vi kommer tilbake
i revidert nasjonalbudsjett, men jeg ser det som sannsynlig at vi
vil være i stand til å komme tilbake til Stortinget
før det. 

 Eg takkar for svaret.

Eg er glad for at departementet, næringsministeren
og Regjeringa no har fått augo opp for at dette var feil
veg å gå, at det faktisk ikkje går an å stilla
ein industri i ein heilt annan konkurransesituasjon enn dei me konkurrerer med.
Ein snakkar om at 1,5 pst. ikkje er så mykje. Næringsministeren
sa ikkje det no, men det er små marginar i bransjen, og
det hastar kraftig, for sjølv om det ikkje er snakk om
permitteringar så mange plassar, er det faktisk det somme
stader. Det er jo slik at det tek litt tid å få dette
på skjenene igjen. Då er det viktig at statsråden jobbar
veldig fort og kjem tilbake til Stortinget, slik at det får
minst mogleg ringverknader. Betyr det at statsråden ser
at det var feil å redusera desse satsane?

 Jeg skal ikke forskuttere innholdet i det Regjeringen
vil komme tilbake til Stortinget med. Men vi vil komme tilbake med
en full gjennomgang av situasjonen og med tiltak som vi mener er
nødvendig i denne situasjonen. Jeg vet ikke hvorvidt det
vil tilfredsstille representantens behov for å ha den oppfatningen
at Regjeringen har fått øynene opp. Jeg registrerer i
alle fall at fra denne regjeringen tiltrådte og overtok
regjeringen Jaglands budsjett høsten 1997, hvor faktisk
reduksjoner i verftsstøtten på 1,5 pst.
første gang lå inne, så har Arbeiderpartiet
tydeligvis fått øynene opp i opposisjon. Så får
vi se hvilke tiltak Regjeringen vil komme tilbake med. 

Jeg tror det er viktig i denne situasjonen å understreke,
og det understreker også bransjen selv, at verftstøtten nok
er et relativt lite element i tapt konkurransekraft. Vi opplever
at det er utrolig vanskelige markedsforhold, ikke minst knyttet
til den klondyke som bl.a. er i Korea, hvor verft kan bygge svært
billig med den finansiering de synes å ha fått
gjennom krisen. Det sies at det bygges skrog til under stålpris,
og det er vanskelig å konkurrere mot.

 Gunhild Øyangen – til oppfølgingsspørsmål.

 Den dramatiske situasjonen i verftsindustrien
har vært kjent i lang tid. Arbeiderpartiet har tatt det
innover seg. Jeg hører at Regjeringen nå vurderer å ta
det innover seg.

Fullt ut konkurransedyktige verft har gått
glipp av millionkontrakter på grunn av ulike konkurransevilkår. Jeg
vil understreke at dette veldig ofte har skyldes gapet mellom nivået
på støtten i EU og det vi har i Norge. Det tror
jeg Regjeringen også må ta innover seg.

Jeg har lyst til å vise til finansdirektør
Arnstein Ugland ved Fosen Mek. Verksteder, som sier at den uklarheten
som Regjeringen nå har skapt, faktisk kan virke mot sin
hensikt ved at rederne vil vente på avklaring om nivået
på verftsstøtten.

Kan næringsministeren love at vi får
en avklaring raskt, og kan en antyde et tidspunkt for den avklaringen?

 Regjeringen er opptatt av denne situasjonen,
som jeg har gitt uttrykk for, og vi vil komme tilbake til Stortinget
så raskt som vi klarer. Men det er nødvendig når
en regjering forbereder en sak for Stortinget, at vi har det empiriske
grunnlaget og tallgrunnlaget som må ligge til grunn for
et riktig vedtak. 

Det er nok slik at det har vært en
del turbulens rundt denne ordningen. Det tror jeg vi skal innrømme.
Men den turbulensen tror jeg Regjeringen uten å være
for frekk bør kunne dele med flere, for uroen rundt størrelsen på verftsstøtten
oppstod allerede høsten 1997 – faktisk før
denne regjeringen tiltrådte – på grunn
av usikkerheten i forbindelse med det forslaget som regjeringen
Jagland la fram. Vi så jo hvordan et helt års
ordremasse ble tatt inn på slutten av året. Mye
av dette skjedde bl.a. rett etter at det budsjettet ble lagt fram.
Så la oss dele på dette. Vi fikk altså over
20 milliarder kr i ordreinngang i løpet
av fjoråret, bare i løpet av 1998, og mye mindre
enn i 1997/98.

  Vi går da videre til neste
hovedspørsmål.

 Jeg skal få lov til å stille
et spørsmål til næringsministeren.

En kan vel si at næringsministeren
bør være den fagstatsråden som kanskje
har størst oversikt når det gjelder statlig eierskap
i heleide og deleide statlige bedrifter. Det er også Næringsdepartementet
som forvalter de fleste av aksjepostene i denne typen bedrifter.
Distriktspolitikken i dette landet har vært drevet både
gjennom statlig eierskap i bedrifter, og da særlig i bedrifter
som har hatt en monopolsituasjon i markedet, i tillegg selvfølgelig
til de postene som er på statsbudsjettet. 

Nå snakket statsministeren i stad
om at han følte seg litt tråkket på i
forhold til dette med dobbeltmoral. Det skal jeg ikke beskylde noen
i regjeringspartiene for, men dobbeltkommunikasjon må en
i hvert fall kunne si at de har spesialisert seg på, for
bare i dagens aviser ser vi at man har svært forskjellige
innfallsvinkler til dette.

Mitt spørsmål er: Er det
i virkelighetens verden i dag i den konkurransesituasjon vi har,
et egnet virkemiddel å bruke statens eierskap som organ
for å utøve distriktspolitikk?

 Gårsdagens debatt om statlig eierskap
og også uttalelser fra den kommende administrerende direktør
for et stort teleselskap skapte grunnlag for ganske mange misforståelser
i går, og vi ser at det har kommet en del dementier. Jeg
vil understreke det Tormod Hermansen gav uttrykk for, at det må være en
misforståelse når han sier at dette nye selskapet
ikke skal ivareta distriktspolitiske oppgaver. Det han sier han har
gitt uttrykk for, er at selskapet ikke skal drive distriktspolitikk.
Det er det Stortinget og Regjeringen som skal gjøre, og
det gjør Stortinget og Regjeringen. 

I forhold til det nye telemarkedet og konkurransen
i telemarkedet er det nok nye styringsmekanismer som myndighetene
kan bruke i storting og regjering. Det gjør vi også gjennom
lover og regler og konsesjonsvilkår, og gjennom regulering
av aktørene i telemarkedet kan vi stille krav om bl.a.
dekning i landet for å være aktører i det
norske telemarkedet. Det er også nedfelt i intensjonsavtalene
mellom selskapet Telenor og det svenske selskapet Telia at disse
oppgavene er det viktig å løse for disse selskapene
i de respektive land, og selvfølgelig etterleve disse lands
lover og regler og konsesjonsbetingelser.

La meg også få understreke
et viktig styringsvirkemiddel til som vi har på dette området.
I det øyeblikket vi går over til et marked som
fungerer, og det er konkurranse, og på den måten
ikke blir så tilbudsstyrt som vi var tidligere da det var
et monopol på området, som representanten nevner,
så er vi over i et mer etterspørselsdrevet system,
hvor litt av styringsvirkemidlene ligger i hvordan man kan stimulere
etterspørselen for å få til den dekning
man ønsker. Som kjent er det i det budsjettet som Stortinget
nå har vedtatt, bl.a. en budsjettpost som gir muligheter
for å kunne yte de ytterste utkanter, hvor det ikke er økonomisk
grunnlag for å tilby teletjenester og f.eks. en høyhastighetslinje,
et tilskudd i tillegg til det bedrifter og kommuner selv kan bidra
med for å skape et forretningsmessig grunnlag for å legge
til rette for disse tjenestene.

  Jeg takker for svaret fra statsråden. 

Nå var det ikke Hermansen jeg hadde
i tankene hva gjaldt dobbeltkommunikasjon. Han er jo en av de mer klartenkte
av dem som er innenfor dette området, og dementi for han
har jeg for så vidt ikke bruk for. Det er politikerne som
representerer regjeringspartiene, jeg har i tankene, for jeg er
enig med statsråden i at det er først og fremst
gjennom konsesjonsvilkår man bør regulere dette. Jeg
er derfor enig i det som samferdselsministeren sier på dette
området i Dagens Næringsliv i dag. Men jeg registrerer
at i debatt i Fjernsynet i går kveld i NRK og for så vidt
også i Dagens Næringsliv i dag, har lederen av
næringskomiteen og antakelig påtroppende leder
i Senterpartiet – og så vidt jeg har skjønt
statsministerens ønske, skal han også inn i Regjeringen – et
litt annet syn på dette. Han er veldig urolig for at vi
ikke også skal bruke eierskapet som et middel
for å drive distriktspolitikk. Hva er Regjeringens konkrete
holdning til dette i denne saken?

  Regjeringens syn på dette er klart
nedfelt i saksområdet som Stortinget allerede har behandlet
gjennom regulatoriske forhold på dette området,
gjennom konsesjonsbetingelser, som er det viktigste styringsverktøyet
for å kunne ta de nødvendige distriktspolitiske
hensyn.

Jeg har jo også den grunnleggende
tro, og det er litt av poenget med å bidra til å etablere
en hva vi kan kalle nordisk løsning for en framtidig telesektor,
at det er lettere, når man leder et slikt selskap, å få forståelse
for norske, spesielle forhold og å kunne ta slike hensyn,
når man kjenner landet sitt, er glad i landet sitt. Jeg
tror det er viktig, ut fra de argumenter vi bruker på andre
områder, og nødvendig å ha forsknings-
og utviklingsarbeid, hovedkontor osv. i landet. Når vi
nå har fått til en løsning hvor Telenors
direktør skal være adm. direktør for
et slikt selskap, kan vi ha forventninger om at det er en rimelig
forståelse for det norske samfunn og norske verdier når
også dette selskapet skal ledes.

  Siste hovedspørsmål
vil bli stilt av Karl Eirik Schjøtt-Pedersen.

  Mitt spørsmål går til
statsministeren og grenser inn på samme tema som nylig
var stilt til næringsministeren.

Jeg vil også ta utgangspunkt i at
Senterpartiets nestleder i går krevde likeverdige teletilbud
og like telepriser over hele landet, mens samferdselsministeren
i TV2 viste til at prisdannelsen er fri. Igjen må vi stille
spørsmålet: Hva er egentlig Regjeringens mening
når de ulike partier åpenbart representerer ulike
syn? Skal det også i framtiden være likeverdige
teletilbud, likeverdige priser, tjenester og service for teletjenester
i alle deler av landet, og hvilket redskap vil Regjeringen benytte
for å oppnå det i en situasjon hvor Telenor blir
et børsnotert selskap?

Jeg registrerte at næringsministeren
viste til at det finnes ulike muligheter å gjøre
det på. Mitt spørsmål til statsministeren
er: Hvilke redskap vil man eventuelt benytte dersom Regjeringen
står fast ved det som tidligere har vært en forutsetning?

  Det gav samferdselsministeren også uttrykk
for i går i den offentlige debatt. Det vil være
konsesjonsvilkår, og det vil være lov- og regelverk.
Etter min oppfatning bør det være slik også ved
et framtidig fusjonert selskap som i dagens Telenor, at det er disse
virkemidler Regjeringen og offentlige myndigheter benytter for å få likeverdige teletilbud
over hele landet. 

Det jeg synes kanskje er enda mer interessant,
er om vi etter hvert kan få enda lavere telepriser i Norge
enn det vi har. Det tror jeg faktisk det kan bli grunnlag for gjennom
den økte effektivitet som det fusjonerte selskapet vil representere.
Norge ligger langt framme i dag når det gjelder teletilbud.
Vi har relativt lave priser sammenlignet med de fleste andre land,
nettet er godt utbygd, og det er Regjeringens bestemte oppfatning
at dette skal videreføres gjennom den nye slagkraftige
nordiske enheten som vi nå får hvis stortingsflertallet
slutter seg til det forslaget Regjeringen vil anbefale om fusjon
av Telia og Telenor.

 Jeg registrerer at man i debatten har vist
til de grunnleggende teletilbud som skal være til stede
over hele landet. Samtidig blir det en litt statisk betraktning
på grunn av at den teknologiske endringen skjer veldig
fort. Sannsynligvis vil en av de viktigste distriktspolitiske utfordringene
i framtiden bli å sikre at alle deler av landet har tilgang
til de teknologiske nyvinningene innenfor data og teleteknologi
som kommer. Det kan myndighetene også sikre gjennom de
konsesjonsvilkårene som statsministeren her viste til,
bl.a. for Telenor. Vil Regjeringen gjøre det – at
man ikke bare ivaretar de grunnleggende tjenester, men at man også sørger
for at de nyeste teknologiske nyvinningene får tilgang
i distriktene, slik at distriktene kan ta del i det informasjons-
og teknologisamfunnet som er under utvikling?

  Ja, det synes jeg er høyst rimelig
at en også legger til grunn for nye konsesjonsvilkår.
Som kjent er det slik at selskaper som har mer enn 25 pst.
av markedet, må ha konsesjon, og det er ingen tvil om at
det nye, fusjonerte selskapet vil ha det. 

Etter mitt skjønn representerer den
nye teleteknologien en særlig mulighet for distriktene.
Den reduserer avstandskostnadene, den gjør det mulig å desentralisere
arbeidsplasser, den gjør det mulig å ha arbeidsplasser
rundt omkring i hjem på en helt annen måte og
i et annet omfang enn tidligere. Så er det noe som er viktig å styre
ut mot distriktene, er det likeverdige teletilbud, ikke bare innenfor
det tradisjonelle telefonområdet, men innenfor de nye områdene
som åpner seg, som representanten Schjøtt-Pedersen
helt riktig nevnte eksempel på. Så her tror jeg
at Arbeiderpartiet og Regjeringen og sikkert et bredt flertall i
Stortinget er enige om hovedlinjene.

  Tiden for den muntlige spørretime
er nå omme, og vi går over til den ordinære
spørretimen.





                    
                    
                    

  Det foreligger ikke noe referat.





                    
                    
                    

 Representanten Siri Frost 

Sterri

, som har vært permittert,
har igjen tatt sete. 

Den innkalte vararepresentant for Sogn og Fjordane fylke,
Nils R. 

Sandal

, har tatt sete.

Fra Arbeiderpartiets stortingsgruppe foreligger
søknad om sykepermisjon for representanten Torstein 

Rudihagen

 fra og med onsdag 27. januar
og inntil videre.

Etter forslag fra presidenten ble enstemmig
besluttet:

1.		Søknaden behandles straks
og innvilges.

2.		Vararepresentanten, Kjell Ivar 

Fossnes

,
innkalles for å møte i permisjonstiden.

3.		Kjell Ivar Fossnes innvelges i Lagtinget for den tid
han møter for representanten Torstein Rudihagen.





                    
                    
                    

