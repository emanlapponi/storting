 På grunn av det høye
antall spørsmål som skal besvares, finner presidenten å måtte
meddele at han med hjemmel i forretningsordenens § 53
nr. 3 siste ledd har bestemt at det kun vil bli gitt anledning til
ett tilleggsspørsmål etter at hovedspørsmålet
er besvart. Det anses nødvendig for at dagens kart kan
ferdigbehandles innenfor den reglementsmessige tid for formiddagens
møte. 

Videre vil presidenten meddele at det blir
en lang rekke endringer i den oppsatte spørsmålslisten,
og viser i den sammenheng til den oversikt som er omdelt på representantenes
plasser i salen. 

De foreslåtte endringer i dagens spørretime
foreslås godkjent. – Det anses vedtatt. 

Endringene var som følger: 

Spørsmål 1, fra representanten
Unn Aarrestad til kulturministeren, utsettes til neste spørretime,
da statsråden har sykdomsforfall.

Spørsmål 2, fra representanten
Ågot Valle til kulturministeren, vil bli besvart av utenriksministeren
som rette vedkommende. 

Spørsmål 4, fra representanten
Karita Bekkemellem Orheim til barne- og familieministeren, vil bli
tatt opp av representanten Grethe G. Fossum.

Spørsmål 9, fra representanten
Steinar Bastesen til fiskeriministeren, vil bli besvart av samferdselsministeren på vegne
av fiskeriministeren, som er bortreist. Etter anmodning fra samferdselsministeren
blir dette spørsmål flyttet og besvart etter spørsmål
35, som skal besvares av samme statsråd.

Spørsmål 12, fra representanten
Anneliese Dørum til finansministeren, vil bli tatt opp
av representanten Tore Nordtun.

Spørsmålene 22 – 29,
fra henholdsvis representantene Synnøve Konglevoll, Ursula
Evje, Rolf Reikvam, Tomas Norvoll, Sigvald Oppebøen Hansen
og Rita Tveiten til kirke-, utdannings- og forskningsministeren,
utsettes til neste spørretime, da statsråden er
bortreist.

Spørsmål 30, fra representanten
Rune E. Kristiansen til kirke-, utdannings- og forskningsministeren,
vil bli besvart av arbeids- og administrasjonsministeren som rette
vedkommende.

Spørsmålene 31 – 35,
fra henholdsvis representantene Inger Stolt-Nielsen, Oddbjørg
Ausdal Starrfelt, Steinar Bastesen og Inge Myrvoll til samferdselsministeren,
blir etter anmodning fra statsråden flyttet og besvart
etter spørsmål 46, dvs. til slutt i spørretimen.

Spørsmål 36, fra representanten
Einar Olav Skogholt til sosialministeren, vil bli besvart av helseministeren som
rette vedkommende. 

Spørsmål 47, fra representanten
Karita Bekkemellem Orheim til kommunal- og regionalministeren, vil
bli besvart av barne- og familieministeren som rette vedkommende.
Etter anmodning fra barne- og familieministeren blir dette spørsmål
flyttet og besvart etter spørsmål 4, som skal
besvares av samme statsråd. Spørsmålet
vil bli tatt opp av representanten Synnøve Konglevoll.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4  


    
        

Spørsmål 47


    
        

Spørsmål 5 


    
        

Spørsmål 6


    
        

Spørsmål 7


    
        

Spørsmål 8 


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 36


    
        

Spørsmål 37


    
        

Spørsmål 38


    
        

Spørsmål 39


    
        

Spørsmål 40


    
        

Spørsmål 41


    
        

Spørsmål 42


    
        

Spørsmål 43


    
        

Spørsmål 44


    
        

Spørsmål 45


    
        

Spørsmål 46


    
        

Spørsmål 31


    
        

Spørsmål 32 


    
        

Spørsmål 33


    
        

Spørsmål 34


    
        

Spørsmål 35


    
        

Spørsmål 9


    



                    

 Spørsmålet, som
er stilt til kulturministeren, vil bli besvart av utenriksministeren
som rette vedkommende. 

  Jeg har da følgende spørsmål
til utenriksministeren:

«Både Berg-utvalgets innstilling
og rapporten fra kultursosiolog Per Mangset inneholdt kritikk av
organiseringa av formidling av norsk kunst og kultur i utlandet.
Flere kulturaktører har pekt på det uholdbare
i at formidling av norsk kunst blir underlagt utenrikspolitiske
strategier. Våre naboland satser mye mer på kulturutveksling
med utlandet enn det Norge gjør. 

Vil statsråden ta initiativet til
en ny vurdering av organisering og omfang av presentasjon av norsk
kultur i utlandet?»

  La meg med en gang slå fast at kunst
og kultur selvsagt har en verdi i seg selv. Derfor bistår
Utenriksdepartementet kulturlivet i stor grad på kunstnernes
egne premisser. 

For å sikre kvaliteten på det
vi gjør har Utenriksdepartementet siden 1993 støttet
seg på rådgivende faggrupper innenfor sentrale
kunstområder som bildende kunst, musikk, litteratur og
dans/teater. Faggruppene deltar i planleggingen av kulturformidling
og satsinger i utlandet, og gir råd i behandlingen av søknader
fra kunstnere som ønsker å presentere seg ute.
Vi har flere slike grupper under planlegging, og det vil bli lagt
ytterligere vekt på informasjon og dialog med fagmiljøene.
I tillegg er departementet i kontinuerlig dialog med Kulturdepartementet om
dette arbeidet på det området som gjelder Kulturdepartementets
ansvar. 

Utenriksdepartementets tjenestemenn er ikke
fageksperter på kunst og kultur. Vårt
bidrag er kompetanse når det gjelder kontaktformidling,
oppsøkende arbeid overfor utenlandske kulturmyndigheter
og nettverksbygging mellom norske og utenlandske kulturinstitusjoner. Det
at utenriksstasjonene også arbeider med presse- og informasjonsarbeid,
muliggjør en mer effektiv synliggjøring av norsk
kultur og en bedre utnyttelse av faglige og økonomiske
ressurser. 

God norsk kunst forteller imidlertid også noe
om oss selv. Den presenterer hva Norge står for, og derfor
har den et budskap som også andre kan dra nytte av. Dette betyr
at kulturformidlingen også bør settes inn i en
ramme som gjør at vi når det publikum vi helst
vil nå. 

Det meste av kulturformidlingen retter seg
mot sentrale land og regioner i Europa, Nord-Amerika og Japan. Disse
landene betyr svært mye for Norge politisk og økonomisk,
og er også av stor interesse for norsk kulturliv både
når det gjelder presentasjon av vår egen kultur
og innhenting av impulser. Men vi ønsker også å bruke kunst
og kultur som del av Norges presentasjon i videre global sammenheng. 

Kultur blir dermed utenrikspolitikkens tredje
søyle – ved siden av det politiske og økonomiske
feltet. Som de fleste land er vi opptatt av koblingen mellom de
tre søylene, noe som reiser viktige spørsmål,
slik representanten Valle påpeker. Vi har imidlertid svært
positive erfaringer med å bruke kulturformidlingen også som
et redskap for norske politiske og økonomiske interesser.
Det betyr ikke at vi ikke skal ha en debatt om dette og vurdere
alternative måter å organisere arbeidet på.
Vi har en løpende dialog med kulturlivet selv og med andre
departementer om dette. 

Omfanget av kulturarbeidet vårt i
utlandet må imidlertid – som på andre
områder – tilpasses de gitte budsjettrammene.
Ifølge de opplysningene vi sitter inne med, ligger den
samlede norske offentlige støtten til kultursatsinger i
utlandet i rent økonomiske termer omtrent på nivå med
det finske, og kanskje noe i underkant av det man har satt av i
Sverige og Danmark. 

Det er imidlertid viktig at vi i dette regnestykket
tar med hele spektret av ressurser og virkemidler som settes inn,
selv om de ikke er så lette å tallfeste. I Norge
representerer ikke minst utenriksstasjonene – i vel så stor
grad som for våre naboland – en viktig personellressurs
som både vi og kulturlivet selv kan spille på.

  Jeg takker for svaret. Jeg skjønte det
slik på svaret at Regjeringa bare tar sikte på noen
justeringer. Svaret var for så vidt greit nok, men det
viser også at Utenriksdepartementet tenker veldig instrumentelt
når det gjelder satsing på kunst og kultur, nemlig
at målet for formidlinga ligger utenfor kunsten og kulturen sjøl,
og ikke blir satt inn i en kulturpolitisk sammenheng, noe som jeg
oppfattet at Stortinget sa noe om den gangen kulturmeldinga ble
presentert. 

Det er store frustrasjoner i kunst- og kulturlivet
over hvordan dette fungerer, nettopp på grunn av at dette
skjer ut fra en instrumentell tankegang. Konsentrasjonen om enkelte
land er også stor, og det er slett ikke sikkert at de spennende
tingene som kan få norske kunstnere og kulturarbeidere
til å blomstre, skjer i akkurat disse landene. Det er viktig å understreke
(presidenten klubber) at norske kunstnere og kulturarbeidere må få anledning
til å blomstre i møte med utlandet. Ser ikke utenriksministeren
dette poenget, og vurderer …(Presidenten klubber.)

  Presidenten vil påpeke
at blomstringstiden nå ble vel lang! 

  Utenriksministeren og Utenriksdepartementet
har ingenting imot blomstring verken i kulturlivet eller andre steder,
man håper at blomstene snart kommer! 

Men jeg er ikke sikker på om jeg forstår
representanten Valle helt når hun sier at vi ikke setter
kulturen inn i en sammenheng. Det var noe av det jeg prøvde å gjøre. Vi
mener at kunst og kultur har en verdi i seg selv, og det skal vi
støtte. Vi bruker faktisk faggrupper. Jeg tror ikke vi
kommer i en situasjon – med all respekt for det norske fagmiljøet
på kunstområdet – hvor alle er enige
om strategi. Vi kjenner fra debatten i avisene at det også er
stor uenighet internt i Norge når det gjelder kunst og
kultur og hva vi skal prioritere, så det må også bli
en del av Utenriksdepartementets situasjon. Men vi tar dem med på råd,
vi bruker dem. Og vår forståelse er at frustrasjonen
er langt mindre i dag enn den var for noen år siden, både
fordi vi bruker fagmiljøene mer og fordi vi har mer penger
enn det vi hadde for noen år siden – faktisk over 50 mill.
kr på kulturbudsjettet. 





                

 Dette spørsmålet,
fra representanten Karita Bekkemellem Orheim til barne- og familieministeren, vil
bli tatt opp av representanten Grethe G. Fossum.

   Jeg vil få lov å stille
følgende spørsmål til barne- og familieministeren:

«Regjeringens avtale om kontantstøtten
omfatter alle delene av familiepolitikken. Under Private Barnehagers Landsforbunds
landsmøte opplyste en av Regjeringens avtalepartnere at
det ikke er snakk om mer penger til barnehagene, men en omfordeling
av de 240 mill. kroner som brukes til barnehager hvert år.

Er dette et signal om at man ikke lenger skal
sikre både private og offentlige barnehager økonomisk,
og at en videre utbygging er lagt på is?»

  Representanten Fossum spør på vegner
av representanten Bekkemellem Orheim om Regjeringa har gitt signal
om at private og offentlege barnehagar ikkje lenger skal sikrast økonomisk,
og om den vidare utbygginga er lagd på is.

Det er ca. fire veker sidan eg svarte på ein
interpellasjon frå Karita Bekkemellem Orheim, kor eg gjorde
greie for dei utfordringane vi har i barnehagesektoren.  Eg kan ikkje
sjå at det ligg føre nye opplysningar som endrar
dei vurderingane som eg gav i den debatten, og vil ikkje ta opp
igjen alle argumenta som eg brukte då. 

Eg slo den gongen fast at utbygginga ikkje
har stoppa opp, og at Regjeringa vil arbeida for å sikra
både private og offentlege barnehagar økonomisk.
 Behov for nye plassar vil føra til auka kostnader for
stat og kommune.  Det vil kosta å nå målet
om barnehageplass til alle som ynskjer det.  Desse spørsmåla
arbeider Regjeringa med og vil fylgja opp i stortingsmeldinga og
i dei årlege budsjetta.

Min konklusjon er difor den same i dag som
den var for ein månad sidan: Den vidare utbygginga er ikkje
lagd på is, og private og offentlege barnehagar skal framleis sikrast økonomisk.

No er det ikkje representanten Fossum som har
stilt spørsmålet, men Karita Bekkemellem Orheim,
men eg må få lov å legga til at eg undrast
litt over spørsmålsstillinga, der ein viser til
ein av Regjeringas avtalepartnarar. Det er blitt meg opplyst at
den avtalepartnaren som Bekkemellem Orheim tenkte på, i
sitt innlegg viste til Framstegspartiet sitt framlegg til omfordeling
av 240 mill. kr på barnehagesektoren i deira alternative
budsjett. 

Mens vi sat i opposisjon, gjekk Kristeleg Folkeparti fleire
gonger i budsjettsamarbeid med Arbeidarpartiet, utan at eg følte
at Arbeidarpartiet måtte hefta for heile vårt
alternative budsjett. Eg vonar det ikkje er slik det skal vera i
framtida, og vi veit at Framstegspartiet hadde eit anna forslag
enn Regjeringa hadde, og eg ynskjer å understreka at Regjeringa
ikkje heftar for det totale budsjettframlegget som Framstegspartiet
hadde i høve til vårt budsjett for året
1999. 

  Ja, det er vel slik at man ikke hefter for
alt en  avtalepartner gjør. Men når man har inngått
en skriftlig avtale med f.eks. Fremskrittspartiet om at de kommunale
og de private barnehagene skal dele midlene, og denne avtalepartneren
på det nåværende tidspunkt i et offentlig
møte sier at det ikke blir en krone mer til barnehagene,
og at de 240 mill. kronene skal deles mellom offentlige og private,
da vil vi se et bilde av at de offentlige barnehagene, som har fått
støtte til nå, vil få mindre. Dermed
vil foreldrebetalingen i disse barnehagene øke. 

Jeg vet at dette er et problem som ministeren
strir med. Synes hun ikke det er vanskelig, når en av avtalepartnerne
er så negativ til barnehager som Fremskrittspartiet her
er, ved å si at de ikke har en krone mer til barnehager?
Er det da lettere å få mer kroner til kontantstøtte?

  No må eg seia at representanten Fossum
refererte avtalen vi har med Høgre og Framstegspartiet,
på ein litt nonchalant måte. Det står
ikkje noko i den avtalen om at kommunane skal fordela midlane likt
ut frå den potten som er i dag. Representanten Fossum kan
gjerne få avtalen, slik at ho kan få sjå kva
som står der. Det som er tilfellet, er at avtalen seier
noko om at dei private og offentlege barnehagane må få ei
meir lik handsaming når det er like krav til dei. Pliktene
og den økonomiske handsaminga skal vera meir like enn dei
er i dag. Dette vil vi koma attende til Stortinget med forslag om.

Når det gjeld Framstegspartiet sine
forslag i høve til budsjettet, var jo deira utgangspunkt
m.a. at vi skulle ha 25 milliardar kr i skattelette. Det var altså ganske
store gap mellom det som dei la fram som sitt budsjett, og det som
vart det endelege budsjettet. Dei gjekk likevel i dialog med oss,
og vi fekk vedtatt eit budsjett. Det er eg glad for. Men eg vil
ta avstand frå at Regjeringa skal hefta for heile det alternative
budsjettet som Framstegspartiet la fram i haust.

  Vi går da til spørsmål
47.





                

  Dette spørsmålet
er utsatt til neste spørretime. 





                

 Dette spørsmålet,
fra representanten Einar Olav Skogholt til sosialministeren,
blir besvart av helseministeren som rette vedkommende.

  Jeg vil få stille følgende spørsmål
til helseministeren:

«Når vil funksjonshemmede
som ikke benytter seg av hjemmesykepleie, men blir stelt av nær
familie, få gratis tannpleie?»

  Fylkeskommunene har ansvaret for å gi
et gratis og oppsøkende tilbud til grupper av eldre, langtidssyke
og uføre etter lov om tannhelsetjenesten av 3. juni
1983 nr. 54 § 1-3 punkt c. Etter dagens ordning
har funksjonshemmede som får regelmessig sykepleie hjemme,
dvs. minimum en gang pr. uke, rett til et gratis og oppsøkende
tannhelsetilbud. Den nærmere avgrensningen av denne ordningen
følger av forskrift om vederlag for tannhelsetjenester
i den offentlige tannhelsetjenesten av 24. mai 1984 nr.
1268.

Etter at loven og forskriften trådte
i kraft i 1984, har utviklingen innen pleie- og omsorgssektoren
gått i retning av et mer desentralisert tilbud. De hjemmebaserte tjenestene
har fått en mer fremtredende plass enn tidligere. Regelverket
for fylkeskommunalt finansiert tannbehandling har imidlertid ikke
vært endret etter 1984. Dette har i noen tilfeller ført
til at avgrensningen av de grupper som har rett til gratis tannhelsebehandling
etter loven, ikke fremstår som hensiktsmessig. På den
annen side er loven bygd opp på en måte som gjør
den relativt fleksibel. Fylkeskommunene kan etter § 1-3
punkt e selv vedta at andre grupper i befolkningen enn de som er
prioritert direkte i loven, skal motta et gratis tilbud. Pr. i dag
er det imidlertid ingen fylkeskommuner som har fattet vedtak om
at funksjonshemmede som blir stelt av nær familie, skal
ha rett til et gratis tilbud.

Under en interpellasjonsdebatt her i salen
den 7. mai 1998 ble tannhelsetilbudet til grupper av eldre,
langtidssyke og uføre diskutert. I mitt innlegg redegjorde
jeg for mine planer om en revisjon av tannhelsetjenesteloven og forskriftsverket.
Jeg har gitt Statens helsetilsyn i oppdrag å gjennomgå forskriften
i forhold til den fylkeskommunalt finansierte ordningen. Utredningen
skal være ferdig i løpet av april i år.
Utredningen forventes å drøfte både grensen
mellom hjemmesykepleie og hjemmebaserte tjenester for øvrig,
og grensen mellom klienter som mottar et kommunalt tilbud, og pleietrengende
som blir ivaretatt på annen måte. På bakgrunn
av Helsetilsynets utredning vil jeg vurdere behovet for eventuelle
endringer av regelverket, herunder den fremtidige avgrensningen
av det fylkeskommunale tannhelsetilbudet.

Ved siden av tilbudet etter lov om tannhelsetjenester dekker
det offentlige i flere tilfeller utgifter til tannbehandling for
den voksne delen av befolkningen gjennom folketrygdens ytelser.
Folketrygdens ytelser til dekning av utgifter til tannbehandling
er nylig blitt styrket for enkelte pasienter med funksjonshemming.
Fra 1. oktober 1998 ble refusjonsordningen etter folketrygdloven § 5-6 utvidet
til også å gjelde pasienter som lider av sjeldne medisinske
tilstander og som har et særlig behov for tannlegehjelp.
Pasienter som faller inn under ordningen, får sine utgifter
dekket fullt ut. Rikstrygdeverket har utarbeidet nærmere
retningslinjer for ordningen.

Aktuelle forslag til endringer både
i lov om tannhelsetjenesten og i trygdereglene vil bli sendt på høring
inneværende år. Jeg vil komme tilbake til eventuelle
forslag til endringer av det offentlig finansierte tannhelsetilbudet i
forbindelse med de årlige budsjetter.

  Jeg vil få takke statsråden for
svaret.

Jeg velger å tolke statsrådens
svar positivt. Og jeg synes jo det er bra at vi har et bredt spekter
i pleie- og omsorgssektoren, så ikke alle som har behov
for hjelp, må bli innlagt på institusjon. Slik
sett har vi hatt en revolusjonerende utvikling i pleie- og omsorgstjenesten
i de 20-30 siste årene. Og jeg må berømme
alle dem som tar hånd om og steller syke, funksjonshemmede
osv. i heimen – ofte uten å få noen godtgjøring
i det hele tatt, omsorgslønn e.l. Slik sett synes jeg også det
er urimelig at denne gruppen heller ikke skal kunne få gratis
tannbehandling, slik man får om man har hjemmesykepleie.

Kan statsråden bekrefte at han synes
denne ordningen fungerer urimelig, og kan han bekrefte at han vil
stille seg positiv til en slik endring av loven når den
kommer til behandling?

  Representanten Skogholt gjorde vel i å tolke
meg positivt, for det var slik det var ment.

Det er nettopp dette som er bakgrunnen for
at jeg har iverksatt en omfattende gjennomgang av forskriftsverket og
lovverket på dette punktet. Virkeligheten har forandret
seg, lovverket har i stor grad forblitt det samme. Her er det behov
for tilpasninger. Samtidig ber jeg om respekt for at prosessen må få gå sin
gang før jeg kan annonsere hvilke konkrete endringer det
vil være aktuelt å foreta. Men jeg regner med
at det blir denne statsråden som legger fram forslaget,
og jeg kan i så måte garantere representanten
Skogholt at statsråden vil stille seg bak de forslag som
blir fremmet!





                

 Dette spørsmålet,
fra representanten Anneliese Dørum til finansministeren,
vil bli tatt opp av representanten Tore Nordtun.

  Jeg har lyst til å stille finansministeren
følgende spørsmål:

«Det er store forskjeller på ligningsverdien
på boligeiendommer i Nannestad, Ullensaker og
Gjerdrum. Dette er et problem også andre steder i landet.
Nåværende ordning er basert på historiske
verdifastsettelser, som siden er videreført med kun mindre
justeringer. Fylkesskattesjefen i Akershus sier at disse problemene
bare kan løses gjennom nye regler for verdsettelse av boligeiendom.

Hvor langt er departementet kommet med utarbeidelsen
av nye takseringsregler?»

 Erfaringene har vist at det gjeldende takseringssystem
ikke ivaretar behovet for et enhetlig takstgrunnlag.  De nåværende
ligningstakstene ivaretar heller ikke hensynet til likhet i beskatningen
av sammenlignbare eiendommer.  Grunnlaget for beskatning har blitt
for vilkårlig, og dermed urettferdig.  Disse forholdene
taler for en fullstendig revisjon av takstsystemet.

I juni 1996 fremmet derfor den daværende
arbeiderpartiregjeringen en stortingsmelding om boligtaksering og
prinsipper for boligbeskatning, jf. St.meld. nr. 45 for 1995-96.
 Meldingen ble behandlet av Stortinget i april 1997 på grunnlag
av Innst. S. nr. 143 for 1996-97 fra finanskomiteen.

I Finansdepartementet arbeides det nå med å følge opp
komiteflertallets merknader i denne innstillingen, bl.a. med hensyn
til å vurdere økonomiske, fordelingsmessige og
administrative konsekvenser av omleggingen som er skissert i innstillingen.
 Det har tidligere ikke foreligget nødvendig datamateriale
til å gjennomføre tilfredsstillende analyser på disse
punktene.  I fjor foregikk det en datainnsamlingsprosess i samarbeid
med Statistisk sentralbyrå.  Departementet har nå fått
et godt grunnlag for å foreta de beregningene og analysene
som komiteflertallet bad om i innstillingen.  Departementet er i
gang med dette arbeidet, og beregningene og analysene vil bli forelagt
Stortinget sammen med andre vurderinger av omlegginger i boligbeskatningen.
 Foreløpig er det ikke mulig å vise til et konkret
tidspunkt for framleggelsen.

Jeg er på ingen måte tilfreds
med det varierende nivået innenfor gjeldende takseringssystem.
 Det har lenge vært et stort behov for et nytt takseringssystem,
og jeg understreker at arbeidet med oppfølgingen av Innst.
S. nr. 143 for 1996-97 er prioritert.

 Jeg takker finansministeren for svaret.

Jeg syns finansministeren her gav en grei redegjørelse med
korte stikkord for hva som er ulempene med dagens takseringsregler,
og for det sterke behovet det er for å få ensartede
regler på plass, slik at vi kan få ligningsverdier som
er riktige, og ikke minst sammenlignbare både innenfor
og over kommunegrensene. Etter hvert som disse urimelighetene mellom
kommuner og innenfor kommunene kommer mer og mer fram, blir det
flere og flere spørsmål fra publikum om hvor det
blir av de nye takseringsreglene. Jeg konstaterer at finansministeren
svarte at departementet er godt i gang med arbeidet, og at de også tar
hensyn til flertallsinnstillingen om nytt boligtakseringssystem
som finansministeren viste til var oppe til behandling i 1997, men
jeg vil innstendig be finansministeren om at denne saken snart må komme
til Stortinget, slik at vi kan få orden på det,
og ikke minst for at ligningsmyndighetene kan få noe sikkert å rette
seg etter.

 Tore Nordtun, som framførte
spørsmålet i dag, og jeg selv satt sammen i finanskomiteen
da Innst. S. nr. 143 ble avgitt fra komiteen, og jeg tror
vi har en felles oppfatning av de urimeligheter som ligger i dagens
system, og behovet for snarlige endringer. Det er ikke noen uenighet
i det hele tatt mellom Nordtun og meg om dette spørsmålet.
 

(Statsråd Restad)

Som jeg sa, har det manglet en god del datagrunnlag for
at en kunne arbeide raskere med saken.  Denne datainnsamlingsprosessen
ble gjennomført i løpet av fjoråret og
ble avsluttet ved årsskiftet, så nå er
vi i stand til å kunne følge opp saken mer konkret.
 Saken er prioritert, og jeg oppfattet Nordtuns anmodning om at
en skal påskynde denne saken, som en beskjed fra en av
dem som var med og utgjorde et flertall i finanskomiteen den gangen vi
avgav innstillingen.





                

  Disse spørsmålene
er besluttet utsatt.





                

 Dette spørsmålet,
fra representanten Rune E. Kristiansen til kirke-, utdannings- og
forskningsministeren, vil bli besvart av arbeids- og administrasjonsministeren
som rette vedkommende.

  Jeg tillater meg å stille følgende
spørsmål til arbeids- og administrasjonsministeren:

«Venstre, som en del av Regjeringen,
går i forkant av lønnsoppgjør inn for å gi
mest lønn til de dyktigste lærerne, at kriterier
for individuell lønnsfastsettelse må bli tema
i lønnsforhandlingene, samt at det må være
større rom for lokale forskjeller.

Er dette Regjeringens politikk?»

  I forbindelse med tariffoppgjørene
er det bl.a. Regjeringens ansvar å legge grunnlaget for
en forsvarlig inntektspolitikk.  Regjeringen er innstilt på å videreføre
det inntektspolitiske samarbeidet mellom staten og partene i arbeidslivet,
slik det fremgår av Arntsen-utvalgets innstilling.

Det nåværende lønns-
og forhandlingssystemet i staten bygger på Statens lønnskomite
av 1988, slik det fremkommer i NOU 1990:32.  Intensjonene bak det
nåværende lønns- og forhandlingssystemet
er bl.a. å gjøre lønnssystemet mer fleksibelt
med hensyn til lokale tilpasninger og bedre muligheten for å rekruttere
og beholde kvalifisert arbeidskraft.  Systemet er i seg selv fleksibelt.
 Men det er ofte prioriteringene fra partene som er avgjørende
for hvordan systemet blir brukt.

Siden vi nå står like foran
lønnsoppgjøret, vil Regjeringen på forhånd
ikke gå ut med hvilke fullmakter, innretning og profil
man vil legge til grunn ved årets oppgjør.  Det
er de sentrale avtaleparter ved Arbeids- og administrasjonsdepartementet
og hovedsammenslutningene/Norsk Lærerlag som har
ansvaret for å komme fram til helhetlige og balanserte
løsninger ved tariffoppgjørene.

For øvrig kan jeg opplyse at kirke,-
utdannings- og forskningsdepartementet nå arbeider med
en stortingsmelding om rekruttering av lærere, herunder
om arbeidsvilkår.

Kenneth Svendsen hadde
her overtatt presidentplassen.

  Jeg takker for svaret.

Jeg hadde i grunnen ventet et svar som i realiteten ikke
ville gi svar på det jeg tok opp i mitt spørsmål,
ikke minst fordi det er rett foran og i pågående
lønnsforhandlinger.  Men det var Venstre som parti som
reiste spørsmålet og problemstillingene i forkant
av lønnsoppgjøret.  Men jeg oppfatter det slik
at statsråden svarer at det sentrale oppgjøret
må holdes innenfor de rammene som vil bli lagt, og det
har jeg forståelse for.  Det jeg derimot synes det er nødvendig å få et
svar på, er om Regjeringen står fast på modellen
som er trukket opp i tidligere avtaler. Dette er jo et mellomoppgjør,
så det kan neppe være aktuelt for Regjeringen å gå inn
med vesentlige, prinsipielle endringer i lønnssystemet
for lærere i dette oppgjøret i 1999.

  Det er vanskelig å svare på spørsmål
som gjelder hvor langt man skal gå også i dette mellomoppgjøret.
Jeg kan dessverre ikke gi noe annet svar enn det jeg gav innledningsvis.
 Jeg vil peke på at det systemet vi har, er fleksibelt.
 Måten det brukes på, er avgjørende for
hvordan resultatet blir.  Det finnes muligheter i dag.

Det er lønnsoppgjøret som
vil vise hvor langt man vil komme til å gå – jeg
kan ikke gi annet svar på representantens spørsmål
pr. i dag. Og nettopp fordi vi står foran inngangen til
lønnsoppgjøret, håper jeg det er forståelse for
at jeg ikke kan gå inn på noen deler av det som
vil komme til å bli berørt der.

  Vi går da til spørsmål
36. 





                

 Dette spørsmålet,
fra representanten Steinar Bastesen til fiskeriministeren, vil bli
besvart av samferdselsministeren på vegne av fiskeriministeren.

 Jeg registrerte at det var presidentskifte.
Da fant jeg ut at det var best å skifte jakke også.

Jeg har følgende spørsmål
til fiskeriministeren, som besvares av samferdselsministeren:

«Vi er gjennom en rekke avisoppslag
blitt kjent med at det har foregått et storstilt fiske
av små torsk i Barentshavet og ved norskekysten i det siste,
både av norske og utenlandske fartøy. Størrelsesmålinger
som Kystvakta foretar, stemmer dårlig med landingsstatistikken,
noe som indikerer storstilt dumping av småfisk. Dette er ulovlig
og samtidig gir det forskerne dårlig grunnlag for å estimere
naturlig dødelighet og beregne torskebestanden.

Hva vil statsråden gjøre
for å få situasjonen under kontroll?»

 Presidenten vil bare bemerke at representantens
innledende bemerkning nok var klok, også i gjerning. 

 Representanten Bastesen har stilt et meget
sentralt spørsmål. Både Fiskeridepartementet
og tilliggende etater er engasjert i å få vurdert
situasjonen og få iverksatt nødvendige tiltak.

Bestanden av norsk-arktisk torsk er de senere år
redusert, og totalkvoten er redusert fra 850 000 tonn i
1997 til 480 000 tonn i 1999, eksklusiv kysttorsk. I de
siste årene har sammensetningen i bestanden endret seg.
Det har vært en spesielt sterk reduksjon i antallet av
eldre fisk, og innslaget av ungfisk er dermed større. Som
en konsekvens av dette domineres fangstene av mye småfisk.

Kystvakten er bedt om å intensivere
kontrollen av størrelsessammensetningen i fangstene. Kystvakten
er også bedt om å utvide inspeksjonene i tid på hvert
fartøy, for på den måten å få oversikt
over flere hal i samme inspeksjon. Fiskeridirektoratet, fiskesalgslagene
og Havforskningsinstituttet skal samarbeide for å bringe
på det rene om det er samsvar mellom det som fiskes, og
den fangsten som landes.

Fiskeridirektoratet vil også videreføre
samarbeidet med Russland om åpning og stenging av felt
og utveksling av inspektører. Fiskeridirektoratet har iverksatt
en ordning med inspektører om bord i fiskefartøy,
og denne ordningen vil bli utvidet etter hvert.

Havforskningsinstituttet og Fiskeridirektoratet
vil utarbeide rapporter om

Havforskningsinstituttets vintertokt
i Barentshavet

størrelsessammensetningen i fangstene

Når nevnte rapporter foreligger, vil
en vurdere nærmere hvilke ytterligere tiltak som eventuelt
skal iverksettes.

  Jeg takker statsråden for svaret.

Det er en veldig bekymringsfull situasjon,
og blant kystbefolkningen, spesielt kystflåten, er det
stor bekymring for at de kan komme til å oppleve et nytt
1989, med kollaps og med folk som blir nødt til å ligge
på land, de får ikke dra på havet, med
konkurser, opprevne familier og alt det som dette medfører.
Vi vet at det har vært stort overfiske og ukontrollert
fiske i Smutthullet, der bl.a. Island har vært en pådriver – og
en rekke andre nasjoner. Det er klart at regningen for dette overfisket
må ikke tilfalle kystfiskerne, som driver på en økologisk
meget forsvarlig måte, så det forutsetter jeg
at departementet tar til etterretning. Regningen må plasseres
der den hører hjemme.

Noe annet som fiskeridirektøren tok
opp, var at kollapsen i torskebestanden også skyldes stopp
i selfangsten, som Greenpeace har skylden for. Deler statsråden synet
til fiskeridirektøren?

  Siden det bare er presidenten som kan kommentere
dette med jakkene, også selskinnsjakkene, skal jeg la være å gjøre
det.

Jeg har fra min fortid i sjøfarts-
og fiskerikomiteen et klart syn både på overfisking
og dette med hvem regningen sendes til når overfiske har
skjedd. Vi må ikke – der er jeg enig med representanten
Bastesen – oppleve et 1989 på nytt, og de årene
som kom etterpå. Det vil derfor bli fulgt nøye
med i utviklingen videre fra departementets side, fra direktoratets
side, slik det ble beskrevet i det omfattende svaret jeg gav for
et øyeblikk siden. Jeg vil ta med tilbake til Fiskeridepartementet
de anmodningene representanten Bastesen kom med. 

Så tror jeg for min del at jeg i dag
skal avstå fra å gå inn i en debatt om
sel- og fiskeuttak, men komme tilbake til det i en senere naturlig
sammenheng.

 Dermed er den ordinære spørretimen
avviklet.





                

 Dette spørsmålet,
fra representanten Karita Bekkemellem Orheim til kommunal- og regionalministeren,
vil bli besvart av barne- og familieministeren som rette vedkommende. 

Spørsmålet vil bli tatt opp
av representanten Synnøve Konglevoll.

 Jeg vil stille følgende spørsmål
til barne- og familieministeren:

«Er det aktuelt for Regjeringen å overføre
de øremerka tilskuddene til barnehagene til de generelle
rammeoverføringene til kommunene?»

  Det statlege tilskotet til drift av barnehagar
vert i dag gitt som øyremerkte tilskot. Det er ulike satsar
for tilskotet, avhengig av alderen til borna og avtalt opphaldstid
i barnehagen. 

Heilt sidan det nye inntektssystemet for kommunane vart
innført i 1986, har det vore ei målsetting at
barnehagetilskotet på sikt burde innlemmast i inntektssystemet. Men
både denne og tidlegare regjeringar har meint at eit øyremerkt
tilskot er mest tenleg så lenge barnehagesektoren er i
ein utbyggingsfase, og så lenge tilbodet er lågare
enn det som kan reknast som full behovsdekking. 

Det er òg eit moment at nivået
på utbygginga i dei enkelte kommunane lenge har vore veldig
ulik. Dermed vil ei ordning med tilskot tildelt etter objektive
faktorar kunna slå uheldig ut og i liten grad falla saman
med nivået på kommunane sine faktiske utgifter
til barnehageføremål.

Vidare har barnehagesektoren som kjent eit
stort innslag av private verksemder. Dette har òg vore
eit argument for å halda oppe ordninga med øyremerkte
tilskot. Spørsmålet om rammeoverføringar
i høve til dei private barnehagene går på om
ein er villig til å overlata ansvaret for å sikra
den private delen av marknaden til kommunen. Det er fullt mogleg å finna
løysingar for privatdrivne barnehagar innanfor ei ordning
der tilskotet vert gitt gjennom inntektssystemet til kommunane.
Private barnehagar sin rett til tilskot kan t.d. regulerast gjennom
ulike former for samarbeidsavtalar, slik at kommunane etter gitte
vilkår vert forplikta til òg å støtta
private barnehagar. 

Barne- og familiedepartementet arbeider som
kjent med ei stortingsmelding om barnehagar. Utgangspunktet for
meldinga er at barnehagesektoren er ved eit vegskilje. Tidspunktet
for full behovsdekking nærmar seg, og dermed vil utbyggingsfasen
vera over. Eit sentralt tema i meldinga vil difor vera ein diskusjon
om utforminga av dei framtidige rammevilkåra for sektoren.
Meldinga vil drøfta dei framtidige økonomiske
og juridiske rammevilkåra og spørsmålet
om tidspunktet er inne for å innlemma barnehagetilskotet
i inntektssystemet til kommunane.

Eg ber om forståing for at eg når
det gjeld enkelte sider og vurderingar i denne diskusjonen, viser
til barnehagemeldinga.

  Barne- og familieministeren viste til at dette
skal drøftes i barnehagemeldinga. Det er skuffende at den
ikke kommer i vår. Men det er et annet interessant moment
i det barne- og familieministeren svarer, og det er at barnehagesektoren
er ved et veiskille. Det er riktig. Det er tall som tyder på at
for første gang på veldig mange år går
antallet barnehageplasser tilbake. Rundt omkring i landet går
utviklingen i kommunene faktisk motsatt vei i forhold til det som
har vært planene fra Stortinget. Spesielt kontantstøtten
gjør situasjonen utsatt i kommuner med få innbyggere.
Så min oppfordring er at barne- og familieministeren bruker
den ekstra tiden som Regjeringen har bevilget seg til å arbeide med
barnehagemeldinga, til å vurdere om man kan snu denne negative
utviklingen. Og i den vurderingen tror ikke jeg at å legge
tilskuddet inn i rammen er riktig vei å gå. 

  Eg er einig med representanten Konglevoll
i at å legga tilskotet inn i ramma i dag, ikkje er rett
veg å gå, fordi vi ikkje har nådd full
behovsdekning enno. Men å trekka den konklusjonen at vi
ikkje skal gjera det i framtida heller, det reknar eg med at iallfall
ikkje Arbeidarpartiet har gjort, om representanten Konglevoll har
gjort det. Men eg forstod representanten slik at ho tenkte på dagens
situasjon. 

Når det blir hevda frå Arbeidarpartiet
si side, ikkje berre i dag, men ganske ofte, at utviklinga går
tilbake og vi får færre barnehageplassar, må eg
seia at det er berre framtida som kan fortelja oss om Arbeidarpartiet
har rett i det. Førebels har det ikkje skjedd. Eg er fullt
klar over at i ein del kommunar der dei har  bortimot full dekning no,
har dei ikkje behov for så mange plassar når ein
får kontantstøtte. Det er ei utvikling som vi
rekna med. I dei aller fleste kommunane er det framleis bruk for
fleire barnehageplassar, og dermed vil eg tru at når vi
reknar opp dei nye plassane i 1999, får vi ikkje ein tilbakegang, men
ein framgang på fleire plassar. Men den kunnskapen sit
faktisk korkje eg, representanten Konglevoll eller Arbeidarpartiet
med i dag. 





                

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Lars Sponheim

utenriksminister Knut Vollebæk

statsråd Gudmund Restad

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –  

Vi starter da med første hovedspørsmål,
fra Hill-Marta Solberg.

  Mitt spørsmål går
til finansministeren.

I dagens utgave av Dagsavisen sier finansministeren at økt
arbeidsledighet kan være et pluss for norsk økonomi.
 En slik politikk vil i så fall innebære at Regjeringen ønsker å bruke økt
ledighet som virkemiddel i økonomien ved at flere ledige
vil gjøre det enklere for Regjeringen å stabilisere økonomien.
 En slik politikk vil jo være et totalt brudd med den samarbeidslinjen
som partene og myndighetene gjennom solidaritetsalternativet har
bygd på.

Mitt spørsmål til Restad
er: Kan han nå avklare overfor Stortinget om det er slik
at Regjeringen ønsker å bruke økt ledighet
som virkemiddel i økonomien? Og i så fall: Hvor
mange flere ledige ønsker finansministeren seg?

  Med det nevnte oppslaget i Dagsavisen i dag
var dette ikke et uventet spørsmål, og jeg er
glad for at det nå gis anledning til å utdype
det som faktisk ble sagt på Holmenkollen hotell i går,
på konferansen for NHOs Forum for familiebedrifter.

La det med en gang være sagt at det
aldri vil være denne regjeringens politikk å basere
seg på økt ledighet.  Min oppfatning er at enhver
ledig person er en ubrukt ressurs.  Derfor må målet
være å ha så lav ledighet som overhodet
mulig. Jeg tror nok også at hvis man leste ikke bare overskriften
og ingressen i oppslaget i Dagsavisen, ville man bli noe mer beroliget,
selv om det som står i overskriften, kan gi et dramatisk
inntrykk.

Mine opplysninger i går gikk på at
vi nok må regne med noe økt ledighet, særlig
innen oljerelaterte næringer.  Og det i seg selv er kanskje
ikke nødvendigvis så negativt, for det er ingen
tvil om at aktiviteten der har vært betenkelig høy,
særlig i fjor.  Vi må nok dessverre også kunne
regne med en viss økt ledighet innenfor bygg og anlegg.
 Så hvis man ser isolert på de to næringene,
kan man nok i løpet av året oppleve en viss økt
ledighet.  Men så står vi i den situasjonen at
i andre sektorer, spesielt innenfor helse- og omsorgssektoren, vet
vi det blir et sterkt økt behov for arbeidskraft, og det
regner jeg med vil oppveie den eventuelt økte ledigheten
innenfor de to områdene som jeg har nevnt. 

Foreløpig har vi heldigvis ikke fått
registrert den økte ledigheten som de største
pessimistene spådde.  Det var mange som spådde
at vi allerede tidlig i år skulle få se høyere
ledighet enn på tilsvarende tidspunkt i fjor.  Hittil – nå når
første kvartal snart er over – har det ikke slått
til.  De siste tallene, som vi fikk 17. mars, viser at vi har en ledighet
på ca. 59 000 personer, og det er knapt 5 000 færre
ledige enn vi hadde på tilsvarende tidspunkt for et år
siden.

  Når en hører at finansministeren
konstaterer at en kan regne med økt ledighet, må en vel
si at han er kommet til en slags sannhets erkjennelse, for tidligere
har det vært vanskelig å få finansministeren og
andre regjeringsmedlemmer til å innrømme at det budsjettopplegget
som er lagt for 1999, der ledigheten ikke skal øke, ikke
helt samsvarer med virkeligheten.

Det er ikke tvil om at finansministeren i går
gav signaler som var foranledningen til det oppslaget jeg tok utgangspunkt
i i mitt spørsmål. Jeg vil til slutt spørre
om ikke finansministeren ser det uheldige i at slike signaler i det
hele tatt gis i en situasjon der partene sitter i forhandlinger,
og der vi er så avhengig av at nettopp solidaritetsalternativet
fungerer gjennom dette lønnsoppgjøret, som også innebærer
at myndighetene tar sin del av ansvaret.

  Jeg vil avvise at det er gitt et signal om
at det er ønskelig med økt ledighet. Tvert imot
står det mot slutten av den artikkelen som Hill-Marta Solberg
nå viser til, at det kunne vært ønskelig
med en lavere ledighet. Jeg hadde gjerne sett at vi kom tilbake
til gamle dagers behagelige tilstand, hvor vi hadde en ledighet
på under 2 pst. Dessverre viser virkelighetens
verden at når man kommer så lavt i ledighetsnivå – vi
var jo på i underkant av 3 pst. på slutten
av fjoråret – oppstår det et lønns-
og kostnadspress. Det blir ikke forenlig med så lave ledighetstall
som vi svært gjerne skulle ha sett.

Så jeg vil avvise at det er gitt noen
signaler om ønsket økt ledighet, men jeg sa at
om det skulle bli en noe mindre aktivitet i oljesektoren enn det
vi hadde i fjor, ser jeg ikke det isolert sett som noe negativt,
fordi vi har behov for flere hender i arbeid i andre viktige sektorer,
f.eks. innen helse- og omsorgssektoren.

 Det blir oppfølgingsspørsmål – Øystein Djupedal.

  Nå forstår jeg det dit hen
at finansministeren ikke mener det han åpenbart har sagt, for
jeg tror nok finansministeren har ønsket å gi
et signal i den retningen han har sagt, at nå er arbeidsledigheten for
lav. Hvis en tenker på de mange rundene som har gått her
i Stortinget gjennom vinteren, der vi har utfordret Regjeringen
nettopp på å ha en beredskap mot høyere
arbeidsledighet, er dette et veldig spennende og interessant signal,
som er stikk i strid med det både finansministeren og også statsministeren
selv har sagt, nemlig at man hele tiden skulle være i beredskap.
Her går man altså litt videre og sier vel, vel,
det er mulig at presset er for stort i enkelte bransjer.

Da må en få lov til å spørre:
Er det slik at finansministeren tror at man kan omskolere en bygningsarbeider
til helse- eller omsorgsarbeider fordi man har ulikt press i arbeidsmarkedet?
Det er selvfølgelig helt umulig. Dette betyr at beredskapsplanene,
særlig innenfor bygg og anlegg, er nødvendige.
Og da er mitt spørsmål: Er det slik at Regjeringen
fremdeles har beredskapsplaner hvis arbeidsledigheten øker
innenfor bygg og anleggssektoren, og er man da villig til å gå inn
med statlige prosjekter for å holde aktiviteten i byggebransjen
i gang?

  Jeg skjønner at Djupedal heller foretrekker å tro
på det som står i avisen, enn det kilden uttaler.
Jeg har nå avvist to ganger at det er gitt noe signal om
at Regjeringen ønsker økt ledighet i Norge.

Så er det slik at foreløpig
har vi heldigvis ikke fått den økte ledigheten
heller som store pessimister – og Djupedal har kanskje
vært en av de største– spådde.
De har ikke fått rett, for etter første kvartal
har vi fortsatt betydelig lavere ledighet i år enn i fjor.

Det er også slik at Regjeringen mener
at det viktigste bidraget – det mener vi fortsatt – for å sørge
for at ledigheten ikke øker, er at vi får rentene
ned mot europeisk nivå i løpet av året.
Og den økonomiske politikken er innrettet deretter. Det
er mål nr. 1 for Regjeringen.

Så har vi sagt, og det opprettholder
vi, at vi vil vurdere situasjonen og ha en beredskap hvis det også via
finanspolitikken skulle bli nødvendig å sette
inn ytterligere tiltak utover den reduserte renten. Vi hadde for
tre-fire ukers tid siden et møte med oljebransjen hvor
vi diskuterte og fikk deres syn på bordet. Vi følger
nøye med i det som skjer der, og vi vil komme med forslag
til tiltak i revidert nasjonalbudsjett.

 Ranveig Frøiland – til
oppfølgingsspørsmål 

  Det kunne ha vore greitt, dersom finansministeren
meiner det så klart som han har sagt, at han hadde begynt
setninga i avisa med å seia at han ikkje ønskjer
auka arbeidsløyse. Då hadde vi sloppe å stilla
desse spørsmåla.

Men vi er i alle fall einige om at arbeidsløysa
vil auka i ulike sektorar. Og om det er slik at finansministeren meiner
at det kan vera enkelt å få oljearbeidarar til å bli hjelpepleiarar
og det som vi elles treng, må det iallfall meir arbeidsmarknadstiltak
til. Då er mitt spørsmål til finansministeren:
Når det er sett av så lite pengar som det er til
arbeidsmarknadstiltak i år –  7 000 færre
plassar enn i fjor – er det då slik at Regjeringa
i revidert nasjonalbudsjett kan tenkja seg å vera med på å løyva
meir midlar til arbeidsmarknadstiltak, nettopp for å imøtekoma
det som finansministeren seier, at det er ulikt nivå på arbeidsløysa i
ulike bransjar? Skal ein omskolerast, må ein ha midlar, og
det klarer ein ikkje i dag.

  Nå er det ikke finansministeren som
har skrevet verken overskriften eller ingressen i Dagsavisen. Det
er journalisten som har skrevet det, eller desken, kanskje, hvis
det gjelder overskriften – det vet ikke jeg.

Jeg bare forsøker å gjengi
hva som er min oppfatning og holdning til spørsmålet
om arbeidsledighet. Og av de ting som blir vurdert fram mot revidert
nasjonalbudsjett, er selvsagt tiltaksnivået. Vi er klar
over at det er lavt for tiden. Det vil være en av de tingene
som må vurderes, men det er for tidlig å konkludere,
som jeg har sagt nå ved et par anledninger. Hittil har
vi heldigvis ikke sett den økte ledigheten som pessimistene
har spådd. Fortsatt er det slik at vi har en høyere
sysselsetting og en mindre ledighet nå enn for ett år
siden. Det eksakte tallet pr. 17. mars i lavere ledighet
nå enn for ett år siden er så vidt jeg
husker, 4 600 personer, og det har vært stabilt
hittil i år.

 Vi går da videre til neste
hovedspørsmål.

  Jeg vil gjerne stille et spørsmål
til finansministeren.

Etter at den nye sentralbanksjefen, Svein Gjedrem,
tiltrådte, har det skjedd et praktisk skifte i norsk pengepolitikk.
Nå benyttes pengepolitikken både til å opprettholde økonomisk
vekst, til å sikre lav pris- og kostnadsvekst og til å holde
valutakursen stabil. Og siden det politiske flertallet mener at
sentralbanken skal være underlagt politisk styring, så føler
jeg behov for en avklaring fra statsrådens side. Er det
slik at pengepolitikken ligger fast i tråd med den forskriften
Stortinget har vedtatt? Og hvis det er slik: Hva vil statsråden
gjøre for at forskriften blir praktisert som forutsatt?
Men hvis det er slik at denne svært vide tolkningen som
vi nå ser fra sentralbanksjefens side, er i tråd
med det Regjeringen mener er riktig, vil Regjeringen da ta et initiativ
til at forskriften blir endret, slik at det blir samsvar mellom
tolkning av forskriften og praktisering av den?

  Innfallsvinkelen på spørsmålet
er feil. Det er ikke slik at pengepolitikken er endret, og at den
nye sentralbanksjefen fører en annen pengepolitikk enn
det som har vært opplegget tidligere. Jeg forsøkte,
nær sagt i all beskjedenhet, i desember å peke
på den fleksibiliteten som ligger i dagens valutaforskrift.
Jeg fikk en del påpakning for det, men jeg er glad for
at da den nye sentralbanksjefen i sitt første møte
med media, den 4. januar, sa det samme, men kanskje med litt andre
ord, ble det veldig positivt mottatt! Det er ingen tvil om at den
valutaforskriften vi har i dag, gir mulighet for den fleksibilitet
som nå er anvendt av den nye sentralbanksjefen, og det
er helt i tråd med det Regjeringen mener bør være
politikken. Det er derfor ikke noe behov for å endre valutaforskriften
ut fra den praksis som sentralbanksjefen utøver i dag.

  Valutaforskriften sier ganske klart og tydelig
at hovedmålet for praktiseringen av pengepolitikken er å innrette
den slik at man holder kronekursen mest mulig stabil. På den
tiden den nye sentralbanksjefen satte ned renten to ganger, var
det ingenting, verken i utviklingen i kronekursen eller i oljeprisen,
som tilsa at rentenedsettelse var et riktig virkemiddel i henhold
til valutaforskriften. Men hvis det er slik at finansministeren mener
det er riktig å bruke renten til å styre pris-
og kostnadsutviklingen, noe som er langt på vei mot et
inflasjonsmål, er det veldig greit. Men da synes i hvert
fall jeg at den avklaringen  bør komme fra Regjeringens
side, slik at usikkerheten som er skapt i forhold til utøvelsen av
norsk pengepolitikk, ikke lenger vil være til stede.

  Jeg skjønner godt at Siv Jensen på vegne
av Fremskrittspartiet gjerne vil tolke praktiseringen av valutaforskriften
i retning av et inflasjonsmål, som jo er Fremskrittspartiets
modell. Men dette er ikke et inflasjonsmål. Virkemidlene
skal innrettes mot etter hvert å bringe kronen tilbake
til utgangsleiet når den i perioder må aksepteres å være
utenfor, slik som den har vært det siste halvåret.
Og i den sammenheng er de vurderingene som sentralbanksjefen har
gjort, riktige. Man må også se på andre
forhold enn akkurat om kronen er innenfor eller utenfor leiet, når
man skal vurdere hvilket rentenivå som er det riktige.
Så jeg gjentar at den praktiseringen av valutaforskriften
som Gjedrem nå har vist, er helt i tråd med den
oppfatning også vi i Finansdepartementet har
for hvordan forskriften skal praktiseres.

  Det blir oppfølgingsspørsmål – Carl
I. Hagen.

 Det er interessant at finansministeren fastholder
at det ikke er nødvendig å endre forskriften.
Jeg har en viss forståelse for det, i og med at praksis
er endret, slik at forskriften i virkeligheten har null betydning.
Situasjonen er vel egentlig at finansministeren ikke snakker sant.
Vi vet at han ikke snakker sant, han vet at vi vet at han selv er
klar over at han ikke snakker sant, osv. 

Det viktige er selvsagt at pengepolitikken
er endret. Men er ikke finansministeren redd for at respekten for forskrifter
og regler generelt blir svekket når det er åpenbart
for enhver som har fulgt praktiseringen av pengepolitikken, at det
har vært en dramatisk endring av denne – ikke
som følge av et endret politisk vedtak og en endret forskrift,
men som følge av en endring av hvilken person som innehar
stillingen som sentralbanksjef? Er det virkelig slik at norsk pengepolitikk
nå også etter Regjeringens oppfatning skal avgjøres
av hvem som sitter i styret i Norges Bank, og hvem som er sentralbanksjef?

  Det kan kanskje bøte på imagen
til denne finansministeren når Hagen nå beskylder
meg for løgn, for tidligere har jeg har blitt beskyldt for å ha
vært altfor sannferdig i alt jeg har sagt, og at det skulle
ha vært et problem. Vi vet ikke hva Storvik ville ha gjort
hvis han fortsatt satt i stolen som sentralbanksjef. Derfor blir
det hypotetisk hvorvidt vi ville ha hatt de samme rentereduksjonene
med Storvik på plass som de vi nå fikk etter at
Gjedrem tiltrådte ved årsskiftet. Men det er – jeg
får gjenta det – full overensstemmelse mellom
det Gjedrem nå utøver, og den valutaforskriften
vi har å forholde oss til, og som er fastsatt av myndighetene.
Det er derfor ikke noe behov for å gjøre endringer
i valutaforskriften og det er ikke noe behov for å endre praksis.

 Presidenten vil for sin del bemerke
at når det gjelder ordbruk knyttet til «løgn» og
påstander om usannheter, vil presidenten anmode representantene
om å ordlegge seg noe bedre enn akkurat dette. Det gjelder også ministre. 

Vi går videre til neste hovedspørsmål.

  Jeg har et spørsmål til
finansministeren. 

I forrige spontanspørretime rettet
jeg et spørsmål til sosialministeren om den såkalte
forskjellsmeldingen, fordi hun hadde vært ute i Dagsavisen
og varslet at den skulle være utgangspunkt for skatteøkninger.
Hun gav et svar som det ikke var mulig å få noe
som helst ut av, men et par dager etter gjenvant hun talens bruk
og gav et intervju i Adresseavisen, hvor vi altså fikk
det samme skatteøkningsbudskapet som hun hadde gitt i Dagsavisen uken
før.

Og da er mitt spørsmål til
finansministeren: Hva i alle dager er det som foregår i
Regjeringen? Er det slik at denne forskjellsmeldingen nå i
realiteten skal bli en slags skatteøkningsmelding som vil
være startskuddet for en omkamp om de tingene Regjeringen
tapte under budsjettforliket i fjor høst?

  Jeg har skjønt at skattespørsmålet
var et viktig tema i forrige spontanspørretime, og at sosialministeren
var utsatt for en god del angrep i den forbindelse. La det derfor
være sagt at det er viktig for Regjeringen at skattesystemet
fortsatt skal bidra til å jevne ut inntektsforskjeller
i samfunnet. Regjeringen kommer imidlertid ikke med noen konkrete
forslag til endringer i skattereglene i stortingsmeldingen om utjevning
av levekår. Meldingen vil derimot bl.a. inneholde en analyse
og en drøfting av fordelingsvirkningene av skattereglene.
Jeg skal bl.a. i lys av analysene i Stølen-utvalget og
i stortingsmeldingen om utjevning av levekår vurdere behovet
for endringer i skattereglene, men da i større sammenheng
enn utjevningsmeldingen. I den vurderingen vil jeg se nærmere
på fordelingsvirkningen av skattereglene, både
i forhold til dem med de laveste og dem med de høyeste
inntektene.

Jeg vil imidlertid også legge betydelig
vekt på hensynet til å sikre gode vilkår
for investeringer i Norge og på at eventuelle endringer
i skattesystemet skal bidra til et enklere og mer effektivt skattesystem. 

  Det var ikke noe angrep på sosialministeren
som foregikk i forrige spontanspørretime. Vi bare forsøkte å finne
ut hva hun egentlig mente, og det viste seg å være
en ganske umulig oppgave. Men etter nå å ha lest
de presseintervjuene hun gir utenfor stortingssalen, er det åpenbart
at Regjeringen er utsatt for det kjente fenomen at her vet ikke
den høyre hånd hva den venstre gjør.
Det er jo helt klart at sosialministeren har vært ute og
luftet ganske konkrete skatteøkninger, f.eks. når
det gjelder kapitalbeskatningen. Da er mitt spørsmål:
Vil Regjeringen i denne forskjellsmeldingen også argumentere for
en skattepolitikk som gjør at vi ikke taper arbeidsplasser
til utlandet? Problemet med en økning i bedrifts- og kapitalbeskatningen
er jo at vi i en tid hvor vi ser at arbeidsplasser flytter ut, ikke
får tilstrekkelig nyetablering i Norge. Vil man derfor
understreke hvor viktig det er for å unngå forskjeller
i Norge, at det etableres bedrifter, og at kapital tilføres
Norge?

  Hva sosialministeren og Regjeringen mener
i forbindelse med utjevningsmeldingen, får Jan Petersen
ha tålmodighet nok i noen dager til å vente på.
Det er ikke så lenge før den meldingen skal legges
fram, og da vil man se hva som står der. Men, som jeg sa,
det vil ikke der bli foreslått noen konkrete endringer.
Det vil bli gitt en analyse også av fordelingsvirkningene
i forhold til skattesystemet. Så vil det i andre, mer egnede
sammenhenger bli vurdert hva som eventuelt skal til av endringer,
og hvilke endringer som kan være forsvarlig, bl.a. når
Stølen-utvalgets utredning har vært på høring
og skal til behandling i Regjeringen.

 Det blir oppfølgingsspørsmål – Kristin Halvorsen.

  Det er ikke akkurat en regjering og en finansminister
som nå blåser i basunene og maner til kamp mot økte
forskjeller i Norge, hvis vi skal høre på det
Gudmund Restad sier. For det er jo en nyhet at Regjeringen ikke
kommer til å lufte konkrete forslag i forhold til økte
forskjeller i Norge i forbindelse med meldingen om Forskjells-Norge.
På dette området vet vi i hvert fall én
ting: Hvis det store flertallet i Norge har hatt økt levestandard,
er det 10 pst. som har blitt hengende betydelig etter,
og en tiendedel i den andre enden som har dratt betydelig fra. Vi
vet også at det er én grunn til det, og det er
at forskjellen mellom beskatning av lønn og beskatning
av kapital er så stor. 

Når kan Regjeringen tenke seg at man
kan komme med konkrete forslag som kan føre til at forskjellene
i Norge blir mindre? Og er det slik at Regjeringen ser for seg at
det er sammen med mine forgjengere på denne talerstol,
Jan Petersen og Carl I. Hagen, nemlig i allianse med høyresiden,
man skal bekjempe økte forskjeller?

 Jeg vil vise til det jeg sa innledningsvis
i mitt forrige svar, at det er viktig for Regjeringen at skattesystemet
fortsatt skal bidra til å jevne ut inntektsforskjeller.
Så der har kanskje Kristin Halvorsen ikke hørt
godt nok etter. 

Jeg sa også at det i utjevningsmeldingen
ikke vil bli konkrete forslag til skatteendringer. Det er ikke tid
og sted for konkrete forslag til skatteendringer i en utjevningsmelding.
Men effektene av skattesystemet også i fordelingshensyn
vil bli redegjort for i utjevningsmeldingen. Så får
vi finne andre mer hensiktsmessige høve til eventuelt å foreslå endringer.
Det vil da etter min oppfatning først og fremst være
etter at man har hatt Stølen-utvalgets utredning ute på høring
og med en oppfølging av den. 

 Per-Kristian Foss – til
oppfølgingsspørsmål. 

  Jeg er tilfreds med at finansministeren fortsatt
har rimelig kontroll over skattespørsmål og ikke
vil overlate det til Sosialdepartementets proposisjoner. Vi håper
også at finansministeren medvirker til å dempe
den type analyser som går ut på at forskjellene
slår særlig sterkt ut i år med gode resultater
i bedriftene, altså hvor utbyttene er høye. Det
betyr at i år med dårlige resultater i bedriftene,
hvor utbyttene er lave, synker plutselig forskjellene i Norge. Det
er jo ikke slik folk egentlig opplever det. 

Jeg vil gjerne be finansministeren også å kommentere den
avstanden som er mellom hans eget ønske om lavere skattesatser
for å få et flatere system, altså hvor
forskjellen mellom kapitalbeskatningssatsen og marginalskattesatsen
for lønnsinntekter er mindre – finansministeren har
selv tidligere antydet at den kunne ligge midt på 30-tallet – og
sosialministerens uttalelser om at hun skal løfte skattene
for «alle de av oss som har mer enn de trenger»,
og hvordan det lar seg forene.

  Jeg finner det ikke nødvendig å drive
noen polemikk med sosialministeren, særlig så lenge
jeg ikke har hørt nøyaktig hva hun sa her i salen.
Men skatter og avgifter er fortsatt finansministerens bord, og det
er riktig at jeg har hatt en ambisjon om å få til
et flatere skattesystem. Hvorvidt det lykkes, vil vi se når
høringsrunden er over. Det er nok mulig å få til
en kombinasjon av lavere marginalskattesatser på toppen
og allikevel beskatte kapital noe hardere enn i dag, hvis det skulle
være et ønske, ved å øke tilsvarende
i bunnen. Men det vil jeg ikke konkludere i det hele tatt på nå.
Det får vi komme tilbake til når utvalgsutredningen
har vært på høring, og jeg har sett høringsuttalelsene. 

 Siv Jensen – til oppfølgingsspørsmål. 

  Statsråden og jeg var sammen i går på en
NHO-konferanse for familieeide bedrifter. Da kunne man ane av en
del av svarene statsråden gav, at han ønsket å gjøre
lettelser i beskatningen på formue og på bedriftsbeskatning
for å gjøre livet litt lettere for mange av de
små bedriftene rundt om i Norge, og for å sikre
at arbeidsplasser ble opprettholdt. 

Kan finansministeren bekrefte at Regjeringen
har som intensjon å gjøre lettelser på disse
skatteområdene, slik at vi inn i fremtiden også kan
bidra til å sikre høy sysselsetting og vekst innenfor
det yrende liv av bedrifter vi har i Norge?

  Foreløpig har ikke Regjeringen noen
holdning til det spørsmålet. Det jeg luftet i
går, var en del egne tanker omkring spørsmålet:
Er formuesskatten en egnet skatteform? Jeg passet da på å si klart
fra om at det i så fall ikke er min intensjon å gi
avkall på ca. 6 milliarder kr vi i dag har som inntekt
fra formuesskatten, men eventuelt å sørge for å skaffe
de midlene på annen måte, eksempelvis ved å beskatte
avkastningen av kapitalen eller formuen hardere mot å avstå fra
eller redusere beskatningen av selve formuen. Men det er ikke noe
som er ferdigdiskutert i Regjeringen, så det er foreløpig
bare en mulighet som man må holde åpen ved oppfølgingen
av Stølen-utvalgets utredning. 

 Tore Nordtun – til oppfølgingsspørsmål.

  Det er mange lange og vanskelige tanker som
er ute og går i Regjeringen, forstår jeg, og vanskelige å konkretisere.
Men jeg vil spørre statsråden om han har gjort
seg opp noen tanker omkring de mange titalls milliarder i skatteunndragelse
som nå er rapportert inn, og hvordan vil han møte
de utfordringene, da den samme regjeringen nå har redusert
antall ansatte i kontrollverket for skatteunndragelser ganske betydelig.

  Jeg er litt usikker på om dette er
et nytt hovedspørsmål, eller om det er et oppfølgingsspørsmål
til det forrige. For meg fortoner det seg i hvert fall noe tvilsomt
om det var samme tema. 

Men jeg har sett tallene for hva den svarte økonomien skal
representere. La meg i hvert fall få lov til å si
i løpet av den korte tiden jeg har til rådighet,
at de tallene bør vi ta med de nødvendige klyper
salt. Det er bortimot umulig å ha noen sikker formening
om omfanget av den svarte økonomien. Hvis jeg hadde hatt
mer tid, kunne jeg ha utbrodert dette nærmere, men det
er klart at Regjeringen er opptatt av det som unndras beskatning.
Nå er det nok i de tallene som er presentert fra Skattedirektoratet,
en del aktivitet som under ingen omstendighet ville komme til beskatning,
f.eks. narkotikasmugling. Det vil vel aldri bli en skattbar virksomhet
under noen omstendighet.

  Presidenten vil benytte anledningen
til å minne om at tilleggsspørsmål skal
så langt mulig være knyttet opp til hovedspørsmålets
innhold. Dette til ettertanke for noen hver.

Vi går videre til neste hovedspørsmål.

  Det er ikke for å fornærme verken
næringsministeren eller vår utmerkede utenriksminister,
men mitt spørsmål går også til
finansminister Restad.

Han sa i sitt svar til Siv Jensen i stad at
han hadde gjort seg sine egne tanker på det området
som da var tema, og det har finansministeren gjort før.
Blant annet  har vi lenge blitt varslet om at det skulle komme en
oppfølging av det såkalte Storvik-utvalgets utredning
om omlegginger i momssystemet i Norge. I den forbindelse har finansministeren
gjentatte ganger, bl.a. den 10. oktober i fjor, vært ute
og sagt at han  går inn for lavere matmoms. Det har blitt
gjentatt ved flere anledninger, og han har gjort det på en
så dyktig måte at han har fått bøndene
til å tro at de skal tjene på lavere matmoms,
samtidig som han har fått forbrukerne til å tro
at de skal tjene på lavere matmoms. Begge deler kommer
i hvert fall ikke til å bli riktig.

Men så opplever vi altså nå at
det kommer en pressemelding (presidenten klubber) om at denne saken
nok en gang blir utsatt, og spørsmålet er da:
Er det sånn at han bare lurer velgerne til å tro
at de skal få lavere matmoms?

 Presidenten gjør oppmerksom
på at tidsrammen er ett minutt, og ber representantene
holde seg innenfor dette, ellers går det muligens ut over
evnen til  å kunne stille spørsmål.

  Eventuelt muligheten.

  Det er riktig at Regjeringen etter at den
tiltrådte har arbeidet med momsreformen, men at vi har
måttet konkludere med at den er for komplisert til å kunne
bli framlagt i vår. Vi ser det da ikke som hensiktsmessig å legge
den fram oppi alt budsjettarbeidet til høsten, så derfor
vil vi i praksis måtte vente til begynnelsen av neste vårsesjon
før vi får lagt fram denne saken.

Nå er det ingen nyhet at Regjeringer
må bruke tid på momsreformen. Den har ligget til
behandling i diverse arbeiderpartiregjeringer, hvor også Dag
Terje Andersen har vært medlem, siden begynnelsen av 1990-tallet.
Så det er åpenbart at også andre regjeringer
har hatt problemer med å trekke konklusjon i denne vanskelige
saken. Og som sagt: Det er ikke bare denne regjeringen som har måttet
konstatere at denne saken er vanskelig. 

Så er det riktig at jeg har sagt at
i forbindelse med denne momsreformen bør man også vurdere å senke
matmomsen i Norge, på samme måte som man har lavere moms
på mat enn på andre varer i alle andre land, bortsett
fra Danmark. Jeg har også registrert at Arbeiderpartiet
er sterkt imot det, i hvert fall i utgangspunktet. Hva som så kommer,
får man ha tålmodighet til å vente til neste
vårsesjon med å se. Men intensjonen er at vi kan
få benytte anledningen om et års tid til også i
Norge å få en matmoms på linje med det
man har i andre land, bl.a. i Sverige – også for å motvirke
grensehandelen over Kjølen.

  Det ble gjort et nummer av at denne saken
har ligget til behandling under tidligere arbeiderpartiregjeringer,
og det er riktig. Men det er nå sånn at den tiden
som den sittende regjering nå bruker, bruker den i tillegg
til den jobben som er gjort tidligere, selv om en kan få inntrykk
av at Regjeringen har startet med blanke ark og må bruke
like lang tid som allerede var brukt, til forberedelser.

Men det er litt spesielt at det blir markedsført
som om redusert matmoms skal være en vesentlig del av meldingen
når den kommer, samtidig som finansministeren sier at han
ikke kan legge den fram før den er ytterligere et år forsinket
fordi det er vanskelig å finne konklusjoner. Derfor stiller
jeg spørsmålet om det er sånn at tilbudet som
ble gitt om lavere matmoms, er gjort for å markedsføre,
istedenfor at det er en realitet som kommer til å bli fulgt
opp.

  Arbeiderpartiregjeringer har altså brukt
sju år på ikke å klare å konkludere. Denne
regjeringen har brukt knapt et og et halvt år på å komme
til samme resultat, så jeg tror ikke vi har noe å skamme
oss over her.

Når det gjelder matmomsen, er ikke
den en nødvendig del av momsreformen, for momsreformen
består som bekjent i å speilvende systemet. I
dag er det slik at man har generell moms på varer, men
med visse unntak. Man har generelt ikke moms på tjenester,
men med visse unntak. Det er sunt, og antakelig nødvendig, å få en
likebehandling av varer og tjenester, særlig fordi forbruket
jo retter seg mer og mer mot tjenester og mindre og mindre mot varer.
Hvis man får gjort noe med matmomsen, vil det fra min innfallsvinkel
først og fremst være av hensyn til forbrukerne.
Jeg synes ikke det er rimelig at vi i Norge skal betale mer skatt
på mat enn det de gjør i andre land. Og særlig
siden det er mange som mener at matvareprisene er høye
i Norge, burde det ikke være slik at staten forsyner seg
mer enn høyst nødvendig og sørger for
at matvareprisene blir unødig høye.

 Da går vi til neste hovedspørsmål.

  Det er noe nesten uvirkelig over at vi, når
Norge for første gang på 54 år antakelig
i dag eller i morgen er i krig i Europa, skal la være å snakke om
det her.  Jeg vil derfor stille spørsmål til utenriksministeren.
 

Det er ingen tvil om at ansvaret for krisen
i sin helhet faller på Slobodan Milosevic.  Senest har
vi sett det ved at han midt oppe i forhandlingene har brukt situasjonen til å sette
i gang en ny offensiv i Kosovo og drive titusener av mennesker
på flukt. Likevel er det vår plikt å snakke
om vanskene med den nødvendige aksjonen som nå settes
i gang, og få på bordet de problemene vi da kan
gå inn i. 

Jeg vil særlig spørre utenriksministeren
om to ting.  Det ene er:  Hvilke planer foreligger for å tvinge
Milosevic til forhandlingsbordet dersom den første runde
med luftangrep nå skulle slå feil i den betydning
at den ikke tvinger fram noen løsning?  Hva gjør
man da?  Dernest vil jeg spørre: Hva kan NATO gjøre
for nå å beskytte den kosovoalbanske sivilbefolkningen
mot å oppleve nye Srebrenica-er eller Racak-er eller andre
overgrep, nye Drenica-er, mens bombene faller? 

  Jeg er enig med representanten Solheim i at
det er betimelig å stille den type spørsmål
og drøfte den vanskelige situasjonen som vi er kommet i,
i Stortinget i dag.  Men jeg er også enig med ham i at
dette er både vanskelig og uvirkelig, og det er klart at
en del av de spørsmålene som vi nå står
overfor, har vi ikke endelig svar på.  Det som har skjedd,
er at man i langt tid har hatt en politisk strategi for å prøve å få Milosevic
til forhandlingsbordet ad politisk vei.  Det politiske og diplomatiske
arbeidet har gått parallelt med at man har hatt en militær
trussel som man håpet skulle virke.  Det har da ikke virket,
og derfor fant man å måtte gå til beslutningen
i går om at militære aksjoner kunne iverksettes.
 NATO har en plan for gjennomføringen av militære
aksjoner, og det er et håp om at disse militæraksjonene
kan være så begrensede som mulig, og at Milosevic
vil kunne komme til forhandlingsbordet så raskt som mulig.
 Allerede nå har han jo sjansen til det, og det er blitt
sagt også at eventuelle aksjoner vil skje med intervaller.
 

Så til det andre spørsmålet,
som går på befolkningen i Kosovo. Det er et stort
og alvorlig problem.  Man tar vel sikte på iallfall å prøve å sette
mest mulig av de militære kreftene til Jugoslavia ut av
drift så raskt som mulig. Jeg har senest i dag hatt samtale
med assisterende generalsekretær i UNHCR om situasjonen,
og fra UNHCRs side er man veldig bekymret for situasjonen i Kosovo.
 Ord som Srebrenica brukes, nettopp fordi man ser og har sett at serbiske
myndigheter har gått til tiltak som kan ramme sivilbefolkningen.

  Målet har hele tiden vært
at ved å bruke militær makt som en trussel skulle
man få Milosevic til forhandlingsbordet og til en løsning.
 Det lyktes et stykke på vei ved at man i Rambouillet har
fått på bordet en politisk rammeavtale som albanerne
har akseptert, og som det er all rimelig grunn til at Serbia burde
kunne akseptere.  Men man har altså ikke fått
en serbisk aksept for det.  Så vil neste skritt være
at man iverksetter den trusselen som fikk partene til forhandlingsbordet,
og eventuelt setter i gang bombing i intervaller. Men dersom ikke noe
av dette lykkes, ligger det åpenbart en logikk i denne situasjonen
som alle ser, og det er at man kan ikke sette i gang krig i et område
eller svare med militære midler mot Serbia  uten å ta
et ansvar for det endelige resultatet av det som skjer.  Jeg vil
gjerne be om utenriksministerens vurdering av hva slags planer som
foreligger i NATO for eventuelt å sette inn bakkestyrker
i Kosovo for å ta et direkte ansvar for å beskytte
den kosovoalbanske sivilbefolkningen, og for å sikre en
varig løsning for Kosovo.

  Situasjonen for sivilbefolkningen er det grunn
til å bekymre seg over, og vi tar det på alvor.
 I dagens situasjon ser vi ikke noen mulighet for å gå inn
med bakkestyrker.  Jeg forstår det slik at de militære
ekspertene har vurdert behovet for bakkestyrker til å være
bortimot 200 000 mann hvis man skulle gå inn i
Kosovo i dagens situasjon.  Det tror jeg ikke er mulig å få til.
 Risikoen ville antakeligvis også være altfor
stor til at man kunne våge en slik aksjon.  Derfor må vi
fortsatt etter min vurdering bruke de militære virkemidler
som vi nå har vedtatt, men selvsagt også fortsette
med det diplomatiske og politiske arbeidet for hele tiden å prøve å tvinge
president Milosevic til forhandlingsbordet.

 Det blir oppfølgingsspørsmål – Carl
I. Hagen.

  I Kosovo utgjør den albanske befolkningen
betydelig over 90 pst.  I lang tid har de vært forfulgt
og trakassert av det serbiske regimet.  Det er vel egentlig slik
at det er umulig å tenke seg et harmonisk «leve
ved siden av hverandre» i Kosovo overhodet i fremtiden
etter den nedslakting som er skjedd.  Ville det ikke nå være
fornuftig å overveie å anerkjenne Kosovo som en
selvstendig stat, som derved automatisk ville endre hele bildet?
 Da ville den serbiske hæren være en okkupasjonshær,
og man fikk en direkte målsetting om å kaste ut
den serbiske okkupasjonshæren.  Dermed ville man stå i
en annen situasjon – man kan ikke lenger snakke om at det
er et indre anliggende i et land, men en konflikt mellom to land.
 Da ville det være langt lettere for det internasjonale
samfunn å gripe inn og få en klarere målsetting
enn nå og, skal vi si, gjenopprette en fredelig sameksistens,
som nå er umulig.

  For det første tror jeg ikke det
er mulig å få en bred internasjonal enighet om
en anerkjennelse av Kosovo som en selvstendig stat, slik at utgangspunktet
tror jeg ikke eksisterer.  For det andre er det mitt og Regjeringens
syn at til tross for de lidelser som befolkningen i Kosovo har hatt,
er ikke det grunn god nok.  Det kan høres brutalt ut, men
prinsipielt sett er nok ikke det grunn god nok til å si
at dette bør bli en egen stat, både fordi man
her står overfor alvorlige konsekvenser ved å løsrive
Kosovo fra Jugoslavia for hele regionen, og ut fra et prinsipielt
menneskerettighetssyn om minoriteters rettigheter, men også en
majoritets plikt til å ta vare på minoriteter,
hvis vi ser dette i en større sammenheng.  I tillegg til
det er jeg sterkt i tvil om en slik fremgangsmåte ville
hjelpe sivilbefolkningen, for da ville jo krigen eskalere enda mer.

 Hallgeir H. Langeland – til
oppfølgingsspørsmål.

  Eg skal ikkje legga skjul på at eg
har vore imot det trugseldiplomatiet som har vore ført
frå NATO si side i denne saka. Men Regjeringa har jo hatt
god bakking i Stortinget for å vera med NATO på denne
strategien. 

Konsekvensane av ein krig veit ingen, verken
utanriksministeren eller nokon andre. Når ein veit kva
styrkar som Serbia har, og ein òg veit at Russland og Kina
er veldig tydelege på kva dei meiner, kan me begynna å tenka
på skotet i Sarajevo igjen.

Mitt spørsmål til utanriksministeren
er: Er utanriksministeren klar over at Sverige ikkje kjem til å delta
i denne aksjonen? Er han klar over at Hellas heller ikkje kjem til å delta?
Er det i det heile noka moglegheit for Noreg til å trekka
seg ut? Er det i det heile noka moglegheit for retrett frå NATO
si side?

  Dette er en vanskelig situasjon og en alvorlig
situasjon. Det er ingen av oss som synes at dette er ideelt, men
det er vanskelig å stå og se på en utradering
av et helt folk – en hel folkegruppe. De siste dagers meldinger
tyder jo på at Milosevic overhodet ikke har brukt anledningen
til å skape bedre forhold for sivilbefolkningen, men snarere
utnytter anledningen til ytterligere trakasseringer. Man er – som flere
har vært inne på – bekymret for sivilbefolkningens situasjon
nå som det internasjonale samfunn har trukket seg ut.

Det er riktig at Sverige ikke er med i NATO-aksjonen, men
Sverige har sagt at de ønsket å være
med i et militært nærvær i Kosovo for å gjennomføre
Rambouillet-avtalen under NATOs ledelse. Det har også Finland
sagt. Når representanten viser til at Hellas ikke er med,
er jeg ukjent med det. Hele NATO står bak den beslutningen som
NATOs generalsekretær fattet, også Hellas.

  Vi går videre til neste
hovedspørsmål.

  Jeg har et spørsmål som
er litt i forlengelsen av det som skjer i Kosovo. Det gjelder forholdet
mellom menneskerettigheter og folkerett.

Denne regjeringen har hele tiden erklært
at den har en meget høy profil når det gjelder
menneskerettigheter. Ifølge media har imidlertid Vollebæk
uttalt at omfattende drap på sivilbefolkningen ikke gir
legitimitet i seg selv for militær inngripen. Ifølge
media har han sagt at hele regionens sikkerhet nå står
på spill. 

Mitt spørsmål til utenriksministeren
er derfor: Er ikke en omfattende og fullstendig krenkelse av menneskerettighetene
folkerettslig grunnlag for å gripe inn?

  En humanitær katastrofe er alvorlig
og noe vi bør gjøre hva vi kan for å forhindre.
Men representanten Danielsen er like kjent som jeg med de humanitære
katastrofer vi har en rekke steder i verden. Vi har hatt et folkemord
i Rwanda som er enda verre enn det vi ser i Kosovo i dag, og vi
har hatt tilsvarende blodsutgytelser andre steder.

Det er viktig, tror jeg, i vår verden
i dag at vi prøver å få internasjonale
kjøreregler. I FN-pakten har man stadfestet, eller gitt
et grunnlag for, hvordan det internasjonale samfunnet kan gripe
inn. I FN-paktens kapittel VII har man en språkbruk som
legitimerer bruk av væpnet makt. Der vises det til at trussel
mot stabiliteten og sikkerheten i en region kan foreskrive bruk
av væpnet makt. Et slikt vedtak fra FNs sikkerhetsråd
har vi ikke i denne situasjonen, men vi har en behandling i Sikkerhetsrådet
som viser til kapittel VII. Derfor har Regjeringen ment at det i denne
situasjonen, ut fra vurderingen av situasjonen i regionen, er legitimt å bruke
væpnet makt. Den humanitære katastrofen kommer
i tillegg. Den er ikke uvesentlig, men den kan ikke være
den endelige årsaken til å gå inn med
bruk av væpnet makt.

  Er ikke poenget her at menneskerettighetene
jo er hele det moralske fundamentet for folkeretten – en
helt nødvendig forutsetning for folkeretten? Hvis vi ikke
har menneskerettigheter som respekteres, har vi ingen folkerett.
Signalene vi sender ut, er her helt avgjørende. Ingen overgriper
må i utgangspunktet kunne føle seg trygg på at
dersom han er sterk nok og begår overgrep, slipper han
unna med det. 

Politikere handler som kjent veldig ofte etter
loven om den forventede reaksjon. Utenriksministeren nevnte Rwanda.
Det vi kunne lese i avisene i går, var at FN nå skal
nedsette en granskingskommisjon for å finne ut hva som
har skjedd i Rwanda. Det som har kjennetegnet situasjonen, er jo
nettopp at man har gjort altfor lite for sent. 

Spørsmålet mitt er om ikke
Regjeringen her vil føre en litt mer offensiv linje og
sende ut det signalet til verdenssamfunnet at ingen kan føle
seg trygg dersom han begår folkemord.

  Ingen skal føle seg trygg hvis de
begår folkemord. Når det gjelder Rwanda, har FN
allerede opprettet en Rwanda-domstol som arbeider med Rwanda-spørsmålene.
Som kjent har også Norge støttet en internasjonal
straffedomstol som nettopp skal se på den typen forbrytelser.
Fra norsk side har vi altså vært aktive når
det gjelder å arbeide for at mennesker som bryter menneskerettigheter,
som begår folkemord, skal stilles til ansvar for sine handlinger. 

Men det er også veldig viktig at vi
har internasjonale, anerkjente kjøreregler. Og jeg er nok
redd for, med all respekt for representanten Danielsen, at ikke
alle folkerettseksperter ville være enig med
representanten Danielsen i hans utgangspunkt og tolkning av folkeretten.
Jeg tror det er viktig at vi her har et felles grunnlag, ellers
kan dette bli selvtekt mer enn folkerett. 

  Det blir oppfølgingsspørsmål – Kristin Halvorsen.

   Vi er nå midt oppe i noen av de
prinsipielle spørsmålene som den aktuelle situasjonen
i Kosovo reiser.  Etter min og SVs oppfatning er vi rett og slett
i en situasjon hvor verdenssamfunnet ikke har fullgode svar på hvor
avveiningene mellom nødrett og folkerett faktisk går,
men at det er et spørsmål som man må jobbe
intenst videre med. 

Poenget med å vektlegge en bred internasjonal
enighet om det som foregår av eventuelle internasjonale
reaksjoner, skal være at man kommer over på et
spor som innebærer at man får en politisk og diplomatisk
løsning.  Det er også bakgrunnen for at truslene
om bombing var det man håpet på skulle virke,
ikke faktisk bombing i Kosovo.  Men nå er vi der hvor det
ikke har fungert og alvoret virkelig begynner i forhold til verdenssamfunnets
reaksjoner. (Presidenten klubber.) Da har jeg lyst til å spørre
utenriksministeren om i hvilken grad man nå kan klare å få en
dialog og få russerne med på det som nå skjer
videre framover, og hvilken strategi Norge, NATO og OSSE har lagt
i forhold til det.

 Presidenten har tidligere gjort representanten
Halvorsen oppmerksom på at tidsfristen skal holdes.  Det
synes ikke å ha virket så langt.  

   Jeg er enig med representanten Halvorsen
i at forholdet til Russland er svært viktig.  Jeg vet at
det deles av de øvrige NATO-land og ikke minst av NATOs
generalsekretær, som har nær kontakt med Russlands
NATO-ambassadør.  Det vil selvsagt bli vurdert fortløpende,
og jeg vil personlig også vurdere kontakter med utenriksminister
Ivanov i denne situasjonen.  Jeg har også i dag hatt kontakter
i regionen, og vi har hatt drøftelser om hvordan OSSE kan
gjøre sitt til å få til en løsning
i retning av forhandlinger, slik at ikke destabiliseringen blir
større enn det som er høyst nødvendig.
 Jeg snakket med den makedonske utenriksministeren om situasjonen
for Makedonia i dag, som jo er svært alvorlig.  

Dette er noe vi skal følge opp, men
jeg er redd for at jeg ikke har alle svarene i dag.  Men fortsatt,
hvis jeg får legge til det, er trusselen til stede, og
det er det aller viktigste.  Fortsatt er det ikke bombet.  Fortsatt
er trusselen der, og Milosevic kan komme til forhandlingsbordet.

   Vi går videre til neste
hovedspørsmål.

   Spørsmålet mitt går
til næringsministeren.  

Store Norske sin aktivitet på Svalbard
er viktig for så vel busetnaden som for evna til å handheve
norsk råderett.  Selskapet har arbeidd med å kartleggje
eit stort, nytt gruvefelt, Sentralfeltet.  Det blir sagt at det
ligg til rette for å utvikle Svea Nord til å bli
driftsøkonomisk lønsamt.  Selskapet må ha
avklåring våren 1999.  Ei utsetjing til våren år
2000 ville medføre ein meirkostnad på 80 mill. kr.
 Sidan eg ikkje har merka at statsråd Sponheim har gjort
noko taktskifte, må eg få lov å spørje
om kva tid Regjeringa har tenkt å leggje saka om Svea Nord og
dermed Store Norske si framtid på Svalbard fram for Stortinget.
 

  Det er riktig som representanten her gir uttrykk
for, at det har vært arbeidet veldig intensivt i Store
Norske spesielt det siste halve året for å komme
fram til en permanent basis for videre kulldrift som vil være
uavhengig av løpende årlige bevilgninger over
statsbudsjettet.  Store Norske selv og styret har kommet fram til
et forslag om hvordan dette kan gjøres. Departementet har
dette forslaget til behandling i et konsulentselskap som etterprøver
de bedriftsøkonomiske beregningene, selvsagt i full forståelse
med Store Norske, for å kunne ha et best mulig beslutningsgrunnlag
når dette legges fram for Stortinget.  

Det er også riktig å si i
denne sammenheng at det er disse vanskelige spørsmålene
om videre kulldrift og å finne en økonomisk basis
for videre kulldrift som kanskje er det mest forsinkende elementet
i den Svalbard-meldingen som Regjeringen nå arbeider med,
fordi vi avventer det arbeidet som selskapet selv skal gjøre,
og de nødvendige undersøkelser. Regjeringen arbeider
for fullt med Svalbard-meldingen for å få dette
fram.  Jeg kan fortelle at statsministeren sammen med meg og justisministeren
reiser til Svalbard for å se på denne kullforekomsten
og diskutere disse spørsmålene med Store Norske etter
påske, for at Regjeringen skal ha et bredest mulig innsyn
i disse spørsmålene. Så vil vi komme
tilbake til Stortinget så fort som mulig i egnet form.

La meg også få gi uttrykk
for at jeg personlig ser veldig positivt på den mulighet
som Store Norske nå ser til å få en permanent
drift uten behov for løpende subsidier, og Regjeringen
vil bidra aktivt til å finne fram til en slik løsning.

  Eg registrerer at næringsministeren ikkje
i det heile svarte på det som var det sentrale i mitt spørsmål.
 Det var om denne saka blir lagd fram for Stortinget så tidleg
i vårsesjonen at ho kan bli handsama i vårsesjonen.
 Dersom Regjeringa ikkje maktar det, vil ein altså få ei
ekstrautgift på 80 mill. kr.  Det kan
då ikkje vere ei målsetjing for Regjeringa å gjere
arbeidet så grundig at ein får ei slik ekstrautgift,
når selskapet sjølv er kome til at dette kan det
vere bedriftsøkonomisk lønsamt å gjennomføre.
Så eg spør igjen:  Når vil Regjeringa leggje
fram saka om Svea Nord?

   Jeg sa i mitt første svar at vi
vil komme med Svalbard-meldingen, som i bred forstand må behandle
spørsmålene knyttet til videre kulldrift, så fort
vi klarer det.  Her arbeides det på spreng i regjeringsapparatet.
 Men departementet er selvsagt fullt klar over de tallstørrelser
selskapet opererer med i kostnader for å gjennomføre
den prøvestollen inn til Sentralfeltet i Svea som er nødvendig
for å kunne ha de nødvendige kunnskaper om en
varig basis for videre kulldrift som er bedriftsøkonomisk
lønnsom.  De analyser som foreligger så langt,
har vi nå til etterprøving i forståelse med
selskapet, som jeg gav uttrykk for.  Jeg vil komme tilbake i revidert
nasjonalbudsjett med nærmere omtale av disse spørsmålene
hvis vi ikke på det tidspunktet har kunnet komme fram med
Svalbard-meldingen.

   Siste hovedspørsmål
vil bli stilt av representanten Per-Kristian Foss.

  Mitt spørsmål går
til næringsministeren.

I spørretimen for tre uker siden svarte
statsministeren følgende:

«Det
er en krevende oppgave å legge til rette for lokalisering
av næringsvirksomhet i Norge i en tid der vi står
overfor økt kapitalmobilitet og økende konkurranse
mellom land når det gjelder å tiltrekke seg investeringer.»

Så sent som i gårsdagens
VG slår eksportrådsdirektøren alarm,
det han kaller handelsalarm, og peker på at det har vært
en utvikling over tid der Norges andel av verdenshandelen, regnet
både med og uten petroleum, har vært synkende – entydig
synkende. Vi har også fått ferskere eksempler
på at bedrifter har flyttet ut av Norge, der valgmulighetene
er mellom flere nordiske land, særlig ved fusjoner. Mitt
spørsmål til næringsministeren er – jeg
forsøker, på tross av at finansministeren tidligere
i dag har svart at Regjeringen har ingen holdninger – om det
finnes en samlet regjeringsholdning til hva slags strategi man velger
for å unngå at en slik utvikling fortsetter. 

  Jeg er helt sikker på – og jeg
satt også her og hørte – at finansministeren
ikke uttalte seg slik at vi ikke har en klar holdning. Vi ønsker å ha lønnsomme
og gode norske bedrifter i framtiden som også kan erstatte
de inntektsfall samfunnet måtte ha på olje- og
gassektoren framover. Det var bl.a. derfor statsministeren på vegne
av Regjeringen var så opptatt av nyskapingsperspektivet
i den redegjørelse han holdt i Stortinget i starten av
februar. Det er rett. Jeg husker godt og har merket meg det svaret
som statsministeren gav til representanten Per-Kristian Foss i spørretimen
nettopp når det gjelder disse spørsmålene
som Regjeringen er opptatt av. Jeg tror jeg skal tørre å si
så mye, selv om finansministeren sitter rett ved siden
av meg, som at i arbeidet med statsbudsjettet for år 2000
er Regjeringen opptatt av bl.a. å se på de nordiske
skattereglene som gjør at det her kan være ulike
forhold for norske bedrifter, bl.a. i forhold til våre
naboland – dette bl.a. på basis av det svaret
statsministeren gav til representanten Per-Kristian Foss. Vi ser
her på om det er elementer i de svenske og danske skattereglene,
som vi vet er under debatt om dagen, som det kan være aktuelt å se
på også i forhold til  norske bedrifter, for å gjøre
Norge enda mer attraktivt å lokalisere både hovedkontor
og næringsaktivitet i. 

Om kort tid vil Regjeringen oppnevne det utvalget som
det bl.a. fra NHO – de kalte det Lokalisering Norge – og
delvis også fra fagbevegelsen er tatt initiativ til, for nettopp å se
på dette i et mer langsiktig perspektiv. For det er jo
helt rett det direktøren i Eksportrådet gav uttrykk
for i gårsdagens VG, og som Regjeringen faktisk også i
ganske klare ordelag gir uttrykk for i den næringsmelding
som ble lagt fram for Stortinget i mai i fjor, at vi er helt avhengig
av å komme inn på en næringsutvikling
i dette landet som ikke er så råvarebasert, og
som klarer å legge vekt på nyskaping og kompetanse
i framtidens bedriftsliv, som nødvendigvis må erstatte
veldig mye av den råvarebaserte industrien og det næringsliv
som vi har i dag. 

  Mitt tilleggsspørsmål, innenfor
samme område, vil være rettet til finansministeren, slik
at han skal slippe å sitte og høre på,
men få direkte spørsmål på sitt
eget område. Finansministeren svarte i samme spørretime
som næringsministeren nå henviste til, at Regjeringen
er villig til å gjennomgå skatte- og avgiftsreglene
bl.a. på nordisk nivå for å sikre at
det blir mest mulig attraktivt å lokalisere bedriftene
til Norge. Tatt i betraktning at bedriftene flytter ut,   vil finansministeren
vurdere å gjøre noe før året
er omme? Det er mulig å endre skatte- og avgiftsreglene
også i revidert nasjonalbudsjett. Finansdepartementet har
jo til fulle vist at det er mulig å endre avgiftsreglene
raskt til ugunst for bedrifter. Da er det også mulig å endre
avgiftsreglene raskt til gunst for bedrifter, bl.a. for å hindre
denne utflytting. Der er jeg åpen for både Regjeringens
holdning og eventuelt egne tanker.

  Jeg synes ikke det er nødvendig å si
noe utover det som statsråd Sponheim nettopp sa. Han gav
uttrykk for at de skatteregler vi har i forhold til omverdenen,
vil bli vurdert, for det er selvfølgelig et sterkt ønske
om at det skal bli attraktivt å etablere og drive virksomhet
i Norge. 

  Oddbjørg Ausdal Starrfelt – til
tilleggsspørsmål.

  Eg vil gjerne gå tilbake til statsminister
Sponheim, for når han svarar her, snakkar han veldig fort,
og det høyrest ut som at det er stor aktivitet og stort
trykk. I Arbeidarpartiet er det vår klare oppfatning at
det  er ganske passivt frå næringsministeren
si side.

Det eine er dette perspektivet som Per-Kristian
Foss tok opp. Me har òg ein situasjon i Noreg no der det
vert sendt ut varsel om permitteringar og oppseiingar. Eg var m.a.
i Haugesund førre fredag, og der vart det gjeve beskjed
om at 130 – stort sett ingeniørar – vert
oppsagde no, og fleire vert det seinare i vår av både
ingeniørar og andre. Så sit næringsministeren
og ser på og ventar. Er det stille før stormen?
Kan me verkeleg venta oss ein offensiv frå Regjeringa,
med næringsministeren i spissen, for å motverka
arbeidsløyse i landet?

 

Næringsminister 

Lars
Sponheim.

  Ambisjonene er faktisk ikke større
enn det, president! La meg først få gi uttrykk for
at det er helt nødvendig å skille mellom de kortsiktige problemer
og de langsiktige spørsmål. Det var vel av de mellomlange
og mer langsiktige spørsmål Per-Kristian Foss
reiste, knyttet til det forhold at vi etter hvert over mange år
har utviklet et næringsliv i Norge som er veldig råvarebasert.
Skulle vi i dag hatt et næringsliv som var helt annerledes,
måtte det arbeidet vært tatt tak i på en helt
annen måte tidlig på 1990-tallet, under andre
regjeringer enn den som sitter nå. 

Så er det også rett det som
representanten her gir uttrykk for, at vi står overfor
en del kortsiktige problemer. Nå har det riktignok ikke
slått ut på arbeidsledighetsstatistikken slik
bl.a. representanten Ausdal Starrfelt sterkt hevdet overfor meg
i en spontanspørretime i desember måned. Men mye
tyder på at det kommer. Tredje kvartal synes å kunne
bli en kritisk periode. Regjeringen vil komme tilbake i revidert
nasjonalbudsjett, hvor alle disse spørsmålene
vil bli drøftet, og vi vil fremme de forslag som vi mener
er nødvendige, og som kan balanseres mot et fortsatt stramt
budsjett for å bidra til en lavere rente, som er viktig
for bedriftene. Regjeringen er også vel kjent med de forslag
som verserer fra næringen, som også Arbeiderpartiet
nylig har fremmet på en pressekonferanse. 

  Tiden for den muntlige spørretime
er nå omme, og vi går over til den ordinære
spørretimen.





                    
                    
                    

  Det foreligger ikke noe referat.





                    
                    
                    

 Representanten Ågot 

Valle

,
som har vært permittert, har igjen tatt sete.

Den innkalte vararepresentant for Nord-Trøndelag fylke,
Astri 

Wessel

, har tatt sete.

Fra representanten Gunnar 

Skaug

 foreligger
søknad om permisjon i dagene 25. og 26. mars for å delta
i et møte i regi av Den nordatlantiske forsamling i Dresden
i Tyskland.

Etter forslag fra presidenten ble enstemmig
besluttet:

1.	Søknaden behandles straks
og innvilges.

2.	Vararepresentanten, Morten 

Olsen

,
innkalles for å møte i permisjonstiden.

  Representanten Per Sandberg vil
fremsette to private forslag.

  På vegne av representantene Per Roar
Bredvold, Siv Jensen, Øystein Hedstrøm og meg selv vil
jeg legge fram forslag om gjennomgang av bidragsordningen med sikte
på å oppnå en rettferdig byrdefordeling
mellom bidragsmottaker og bidragspliktig.

Jeg vil også legge fram forslag fra
representantene Per Roar Bredvold, Siv Jensen og meg selv om nedsettelse av
et offentlig utvalg for å gjennomgå bruken av
sakkyndige i barnefordelingssaker.

  Forslagene vil bli behandlet på reglementsmessig
måte.





                    
                    
                    

