  Pågripelsen av kurderlederen Abdullah
 calan har skapt stor oppmerksomhet internasjonalt, og i likhet
med en rekke andre land har Norge krevd at  calans rettssak må tilfredsstille de
forpliktelsene Tyrkia har påtatt seg, bl.a. i henhold til Europarådets
menneskerettighetskonvensjon. Dette har også statsministeren
bekreftet.

Vi har gjort det klart at vi forventer en rettferdig
og åpen rettergang, at saken blir ført for en
uavhengig domstol som tilfredsstiller kravene til Europarådets
menneskerettighetskonvensjon, og at  calan får adgang til
advokatbistand etter eget ønske og rettslig bistand for øvrig.
 Vi har også gjentatt Norges prinsipielle holdning til
bruken av dødsstraff.  Disse synspunktene har blitt tatt
opp gjennom kontakter på politisk nivå og på embetsmannsnivå.  

Jeg vurderer også mulighetene for
at Organisasjonen for sikkerhet og samarbeid i Europa, OSSE, kan
bidra positivt i oppfølgingen av  calan-saken.  Som OSSE-formann
har jeg drøftet spørsmålet med ulike
parter.

Samtidig vil jeg understreke at Norge fordømmer
alle former for terrorisme.  På samme måte som
tiltak mot terrorisme må iverksettes under hensyn til internasjonale rettsstatsprinsipper
og demokratiske normer, må politiske krav fremmes gjennom
politiske kanaler, ikke ved bruk av vold.  Den eneste veien til
en fredelig løsning på konflikten mellom tyrkere
og kurdere er gjennom dialog.  En bedring av de sosiale og økonomiske
forholdene vil stå sentralt i denne sammenheng, og Norge
vil sammen med andre land fortsatt oppfordre til en slik dialog.

Statsministeren har i en tidligere samtale
med Tyrkias nåværende statsminister Bülent
Ecevit tatt opp menneskerettighetssituasjonen i landet og fremhevet
betydningen av at Tyrkia etterlever sine internasjonale forpliktelser
på dette området, spesielt når det gjelder
forholdet til den kurdiske minoritetsbefolkningen.

Norge har gjentatte ganger tatt opp kurdernes
situasjon med tyrkiske myndigheter.  Vi har krevd respekt for kurdernes
kulturelle rettigheter og identitet, i tråd med de forpliktelsene
landet har på menneskerettighetsområdet.  Kurdernes
rettigheter som minoritet var et hovedtema under menneskerettighetsminister
Hilde Frafjord Johnsons besøk i Tyrkia i fjor høst.
 Dette er også et spørsmål som drøftes
i Europarådet.

   Vi er opptatt av at  calan skal få en
rettferdig behandling i forbindelse med rettergangen i Tyrkia, og
jeg kan bekrefte at vi har kontakter, bl.a. gjennom vår
ambassade, hvor vi også drøfter dette med tyrkiske
advokater.  Og det er min forståelse, ifølge en
innrapportering fra vår ambassade, at han vil kunne velge
de advokater han selv ønsker.  Utenlandske advokater kan
ikke føre saker, men de kan inngå i et forsvarsteam,
og det vil ikke bli lagt noen begrensning på antallet advokater
som inngår i forsvaret.  I en sak som pågår
for Ankaras sikkerhetsdomstol mot en kvinnelig advokat, får
hun bistand fra 40 kolleger.  

Jeg kan bekrefte at Norge vil følge
opp denne saken og sørge for at vi fokuserer på den
også i den videre fortsettelse, men vi ser ikke for oss
at den skal tas opp for en internasjonal domstol.

   Jeg er enig med representanten Valle i at
kurderspørsmålet er alvorlig. Som jeg også viste
til i mitt første svar, har vi fra norsk side tatt dette
opp gjentatte ganger, noe representanten Valle er kjent med.  Samtidig
er jeg også enig i at dette er et mye større problem
enn det vi ser i dag, og jeg vil i den forbindelse bl.a. vise til
en artikkel i International Herald Tribune nylig som er meget interessant,
og som peker på både omfanget av problemet og
alvoret i det.  

Hvordan vi skal gripe det an, vet jeg ikke
om jeg er beredt til å stå og si i dag, men det
jeg kan forsikre både representanten Valle og Stortinget
for øvrig om, er at vi allerede har tatt initiativ for å se
på dette i en bredere sammenheng.  Og jeg vil da eventuelt
kunne komme tilbake til Stortinget, hvis det skulle være ønskelig,
og fortelle litt om hvordan vi vil vurdere dette.  Men vi ønsker nå å se
på dette i en bredere sammenheng, og da er det ulike innfallsvinkler
og ulike kanaler som vi vil kunne bruke for å drøfte
kurderspørsmålet i en større sammenheng. 





                

 Jeg antar at bakgrunnen for representanten
Nybakks spørsmål er at Regjeringen nylig
sluttet seg til en EU-erklæring etter henrettelsen av Sean
Sellers i Oklahoma. 

Saken som foranlediget erklæringen,
har viktige prinsipielle sider. Sean Sellers var 16 år
da forbrytelsen fant sted. Bruk av dødsstraff for handlinger
begått av personer under 18 år, eller gravide
kvinner, er forbudt i henhold til artikkel 6 i FNs konvensjon av
1966 om sivile og politiske rettigheter.

Norge var blant de landene som i sin tid protesterte mot
det amerikanske forbeholdet om fortsatt bruk av dødsstraff
i slike tilfeller, og det var derfor av prinsipielle grunner naturlig
for Norge å slutte seg til en EU-erklæring, selv
om den omhandlet en konkret sak.

Den norske tilslutningen representerer derfor
ingen endring av Regjeringens holdning til hvordan vi bør
forholde oss til land som benytter dødsstraff. Vi vil videreføre
den praksis som har vært fulgt til nå, dvs. å ta
spørsmålet opp på prinsipielt grunnlag. 

  Dette er en av de lettere oppgaver jeg har
hatt i Stortinget, nemlig å bekrefte det representanten
Nybakk nå sier. Det er ingen tvil om at jeg personlig,
som utenriksminister, men også Regjeringen står
bak dette, er enig i dette synet. 

Jeg vil vise til at vi fortsatt ønsker å ta
dette opp på prinsipielt grunnlag, bilateralt og ikke minst
multilateralt, for å få en så bred støtte
som mulig til de konvensjonene som finnes: FNs konvensjon om sivile
og politiske rettigheter og Europarådets menneskerettighetskonvensjon.
Dette vil vi fortsette med. 

  Jeg ble selv konfrontert med Amnestys aksjon
utenfor Stortinget for et par uker siden, der det gjaldt en enkeltsak,
med oppfordring til å undertegne et opprop. Selv om jeg
kunne ha hatt et ønske om å undertegne på personlig
grunnlag, sa jeg til dem som stod der, at jeg følte at
jeg som utenriksminister hadde andre måter å gjøre
det på enn å undertegne dette oppropet. Jeg viste
til hva vi hadde gjort på prinsipielt grunnlag, og hva
jeg selv hadde gjort i samtaler med USAs utenriksminister Madeleine
Albright. 

Som utenriksminister har jeg andre kanaler – og
bør bruke andre kanaler – samtidig som jeg har
full forståelse for at også statsråder ønsker å kunne
gi uttrykk for personlige meninger når de føler
sterkt for en sak. 





                

  Jeg håper og tror at representanten
Langeland vil bli noe mer fornøyd med svaret mitt på dette
spørsmålet enn med det han fikk på det
spørsmålet han stilte på vegne av representanten
Solheim.

Det er riktig, som representanten Langeland
opplyser, at Nederland 19. oktober i fjor klaget direktivet
om beskyttelse av bioteknologiske oppfinnelser – det såkalte patentdirektivet – inn
for EF-domstolen. Nederland mener at direktivet strider mot EU-retten
og har også trukket fram forholdet til internasjonale avtaler
på området, bl.a. konvensjonen om biologisk mangfold. 

Vi er også kjent med at Italia forbereder
et innlegg til støtte for Nederlands syn. 

Gjennom EØS-avtalen har Norge adgang til å levere et
skriftlig innlegg i saken. Siste frist for Norge til å levere
et slikt innlegg for EF-domstolen er 19. mars.

Som jeg sa i mitt svar på representanten
John Dales interpellasjon i Stortinget 15. mai i fjor,
er direktivet, slik det nå foreligger, i strid med Regjeringens
syn. En eventuell gjennomføring av direktivet i norsk rett
vil etter alt å dømme også være
i strid med Stortingets syn på saken. På dette
grunnlaget har Regjeringen derfor besluttet å levere et
skriftlig innlegg i saken til støtte for Nederland.

   Om SV alltid vil bli fornøyd med
meg eller Regjeringen, kan jeg ikke love. Men jeg vil jo mene at
Regjeringen følger en offensiv politikk når det
gjelder EU-spørsmål. Det betyr selvsagt ikke at
man i utgangspunktet skal nedlegge veto i alle saker, men det betyr
at man tar for seg de sakene man mener er vanskelige og prøver å få til
en løsning som både er akseptabel for Norge, og
som også kan påvirke prosessen i EU. Det er derfor
Norge vil støtte Nederland i denne klagen, fordi vi mener
at det også kan påvirke prosessen i EU i positiv
retning. 

  La meg bare få gjenta hva jeg sa
til representanten Dale i interpellasjonen i mai i fjor:

«Slik
direktivet nå foreligger, er det i strid med Regjeringens
syn. Jeg legger også til grunn at en eventuell gjennomføring
av direktivet i norsk rett etter alt å dømme vil
være i strid med Stortingets syn på dette spørsmålet …

Regjeringen legger
til grunn at det ikke er aktuelt med en liberalisering av patenteringsadgangen
i strid med Stortingets syn, og er innstilt på å stå fast
på denne holdningen når patentdirektivet kommer
opp til behandling i EØS-komiteen.»





                

