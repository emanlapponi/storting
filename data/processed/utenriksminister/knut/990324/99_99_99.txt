 Fra norsk side har vi gjort det klart at vi
forventer en åpen og rettferdig rettergang for Abdullah
 calan. Siden det ble kjent at PKK-lederen var fengslet, har vi
arbeidet aktivt for å sikre internasjonal tilstedeværelse
under rettssaken mot ham.

Vi har sett det som naturlig å kanalisere
vårt engasjement gjennom Europarådet, som er det
mest hensiktsmessige forum for å drøfte menneskerettighetsspørsmål og
for å legge press på land i menneskerettighetssaker.
I tråd med dette har vi arbeidet for at en bred parlamentarikerdelegasjon
fra Europarådet kan følge rettssaken. Vi har godt
håp om norsk deltakelse i denne delegasjonen.

Vi har dessuten arbeidet for at Europarådets
ministerkomite skal få være til stede under rettssaken.
Dette er nå bekreftet, og ministerkomiteen vil være
representert ved det ungarske formannskapet.

La meg også nevne, som representanten
Valle vil være kjent med, at en delegasjon fra Europarådets
antitorturkomite møtte  calan i fengselet i begynnelsen
av mars. Den norske visepresidenten i komiteen, Ingrid Lycke Ellingsen,
deltok i disse samtalene.

Jeg vil i tillegg få nevne at Den
europeiske menneskerettighetsdomstolen har truffet vedtak for å sikre
både  calans og forsvarets rettigheter, og for å gi
den tiltalte anledning til å utøve sin klagerett
overfor Den europeiske menneskerettighetsdomstolen. Tyrkia holder
domstolen orientert om tiltak som blir truffet for å innfri
Den europeiske menneskerettighetskommisjonens krav.

Det sentrale i denne saken er at  calan får
en rettferdig behandling. I den sammenheng er et internasjonalt nærvær
spesielt viktig. En tilstedeværelse fra Europarådet
etter de linjene jeg her har skissert, burde gjøre det
internasjonale samfunn i stand til å innhente førstehånds opplysninger
om  calans situasjon og rettssaken mot ham. Vi vil selvsagt følge
denne saken nøye i tiden fremover.

 Jeg forstår representanten Valles
spørsmål slik at det her er snakk om to ting. 

Det ene gjelder et utvidet parlamentarisk nærvær.
Regjeringen har selvsagt ikke noe imot at det blir et utvidet parlamentarisk
nærvær, men vi tror at det har vært viktig å arbeide
aktivt for at Europarådet skulle bli representert. Vi er
glad for at det har skjedd. Det er det sporet vi vil prioritere,
selv om vi selvsagt også vil ønske velkommen at
andre lands parlamentarikere deltar.

Den andre delen av spørsmålet
gjelder så vidt jeg forstår, støtte til
 calans advokater. Som representanten Valle er godt kjent med, og
som man også er kjent med ellers, har Norge og Utenriksdepartementet
finansiert en representant for Den Norske Advokatforenings MR-utvalg,
som var i Tyrkia. Vi mottok hans rapport i går, og vi vil
selvsagt gå nøye gjennom den rapporten og se på hvilke
forslag man kommer med, og hvordan dette kan følges opp.





                

 India og Pakistan har utkjempet tre kriger
siden uavhengigheten i 1947. To av dem har vært om Kashmir.
Det er jevnlig skuddveksling på begge sider av kontrollinjen
i Jammu/Kashmir. Siden 1990, da konflikten ble intensivert
på nytt, antas det at mer enn 20 000 mennesker
er blitt drept.

India og Pakistan har et særlig ansvar
for å samarbeide om en politisk løsning som både
folkeflertallet i Kashmir og regjeringene i India og Pakistan kan
leve med. Simla-avtalen av 1972, som pålegger partene å komme fram
til en politisk løsning gjennom fredelig dialog, utgjør
et viktig grunnlag for normalisering av situasjonen i regionen.

De to landenes statsministre undertegnet, som
representanten Rise viste til, i februar en felles erklæring
om bl.a. intensivering av forsøkene på å løse
utestående spørsmål, herunder Kashmir-konflikten.
Vi håper at partene vil vise reell forhandlingsvilje når
erklæringen nå skal følges opp.

På linje med en rekke land har Norge
god kontakt med begge parter, bl.a. gjennom bilaterale konsultasjoner. Dersom
partene i konflikten skulle mene at Norge kan yte et positivt bidrag
i denne vanskelige prosessen, vil vi selvsagt vurdere dette.

  Jeg er enig med representanten Rise i at enhver
utstrakt hånd fra Norge burde hilses velkommen. Nå er
det dessverre ikke alltid slik. Et av problemene i Kashmir-konflikten
er at Pakistan gjerne vil internasjonalisere den, mens
India ikke vil. Og India har nok gjennom de senere år,
bl.a. gjennom den alliansefrie bevegelse, fått bred støtte
for at dette er en konflikt som skal løses etter den nevnte
Simla-avtalen, som begrenser det internasjonale engasjementet noe. 

Fra norsk side har vi i bilaterale kontakter
opp gjennom årene stadig nevnt at vi selvsagt er til stede
og kan være behjelpelige. Vi har deltatt i FNs observatørgruppe i
flere år, slik at det er nok ikke noen vansker med at det er
kjent at Norge vil yte et bidrag. Problemet så langt har vært
at India ser på dette som en intern konflikt og derfor ikke ønsker
internasjonal innblanding.

