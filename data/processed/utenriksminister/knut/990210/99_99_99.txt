  Utenriksdepartementet fikk seg for ca. et år
siden forelagt en forespørsel fra Forsvarsdepartementet
om å vurdere en anmodning om anledning til å utprøve
en israelsk undervannsbåt i norsk farvann, og i den sammenheng
benytte marinens orlogsstasjon i Marvika. Det dreide seg om en undervannsbåt
av Dolphin-klassen. Israel har hatt tre undervannsbåter
av denne typen til bygging ved tysk verft. 

Forespørselen ble gjenstand for vurdering
i Utenriksdepartementet, herunder i forhold til regelverket for
eksport av forsvarsmateriell og tjenester. Det ble funnet riktig å vurdere
anmodningen som tjeneste i henhold til dette regelverket og konkludert
med at det var grunnlag for å gi tillatelse. 

På bakgrunn av en bred vurdering gav
Utenriksdepartementet i brev til Forsvarsdepartementet klarsignal
for bruk av testfasiliteter ved Marvika orlogsstasjon. 

La meg få presisere at norske myndigheter
har lagt til grunn at undervannsbåtene er av konvensjonell
type. Vi har også lagt til grunn at en slik tillatelse
ikke innebærer noen særordning for Israel.

La meg få opplyse at det også foreligger
til behandling anmodning om anløp av to av de nevnte israelske ubåtene
av Dolphin-klassen. Regjeringen er innstilt på å imøtekomme
denne søknaden i henhold til det tidligere nevnte regelverket,
som Stortinget har godkjent.

  La meg først si at det er riktig
at vi har lagt til grunn at det er et israelsk fartøy.
Hvorfor det går med tysk flagg, kan ikke jeg svare på,
men hvis det hadde vært et tysk fartøy, hadde
ikke Utenriksdepartementet behøvd å være
inne i bildet, for da hadde det ifølge NATO-regler vært
Forsvarets overkommando så vidt jeg vet – iallfall
Forsvarsdepartementet – som hadde håndtert saken. 

Jeg kan ikke være enig i at det dreier
seg om import av sikkerhetspolitiske problemer, som representanten nevner
i sitt spørsmål. Det dreier seg om en teknisk
utprøving av undervannsbåter som bygges av et
tysk verft for Israel. Anmodningen har vært praktisk begrunnet,
og den er vurdert i forhold til regelverket for eksport av forsvarsmateriell
og tjenester. Regjeringen har som nevnt etter en bred vurdering
funnet å kunne gi klarsignal. Vi mente at dette var å anse
som en tjeneste, og at det derfor ikke var naturlig å legge
noe annet regelverk til grunn enn det som da allerede foreligger,
og som, som jeg tidligere har nevnt, har vært godkjent
av Stortinget. 





                

   Jeg vil minne om at jeg besvarte spørsmål
om Irak i spontanspørretimen den 27. januar i år.

Som jeg flere ganger tidligere har gitt uttrykk
for, deler Regjeringen bekymringen for den humanitære situasjonen
for sivilbefolkningen i Irak, slik den kommer til uttrykk i representanten
Husøys spørsmål.  Jeg vil benytte også denne
anledningen til å understreke at det ikke er og ikke har
vært noen boikott når det gjelder mat og medisiner
til sivilbefolkningen i Irak, verken når det gjelder innkjøp
eller bistand.  Sikkerhetsrådets relevante resolusjoner
inneholder en ubegrenset adgang for Irak til å importere
matvarer og medisiner til sivilbefolkningen.

Allerede noen måneder etter at de økonomiske
sanksjonene for de andre varegrupper var vedtatt, vedtok FNs sikkerhetsråd
også å la Irak selge en viss mengde olje for å finansiere
innkjøp av nødvendige humanitære leveranser.
 Regjeringen i Irak valgte imidlertid ikke å benytte seg
av denne finansieringsmuligheten og støttet seg i stedet
utelukkende på innenlandsk produksjon.  Samtidig ble det
iverksatt tiltak som reduserte den innenlandske evnen til å produsere
mat.  

Det var kun etter flere år med denne
katastrofale politikken fra Iraks side at landets regjering motstrebende gikk
med på å benytte seg av muligheten for et begrenset salg
av olje og import av mat under Sikkerhetsrådets overoppsyn.

Etter Saddam Husseins angrep på egen
sivilbefolkning i 1991 vedtok FNs sikkerhetsråd en resolusjon som
henstilte til den irakiske regjeringen å gi internasjonale
bistandsorganisasjoner adgang til alle som har behov for humanitær
bistand.  Denne resolusjonen har heller ikke vært fulgt
opp på tilfredsstillende måte fra Iraks side.
 Vi kan ikke se bort fra at Irak bevisst har latt situasjonen for
sivilbefolkningen forverre seg, for å bruke den som et
pressmiddel for å få opphevet sanksjonene.

Til tross for at ansvaret for denne vanskelige
situasjonen for sivilbefolkningen må tillegges Iraks regjering, ønsker
det internasjonale samfunnet å bidra til at situasjonen
forbedres.  Mange land har gitt humanitær bistand.  Norge
har økt sin bistand til Irak fra 30 mill. kr
i 1997 til 51,5 mill. kr i 1998.  Vi står
i nær kontakt med FN og med norske frivillige organisasjoner
med henblikk på ytterligere innsats.

FNs sikkerhetsråd vedtok den 20. februar
i fjor å øke rammen for den mengden olje Irak
kan selge under det såkalte olje-for-mat-programmet.  Norge
støttet dette.  Den tillatte salgsmengden ligger nå meget
nær opp til det Irak eksporterte før landet gikk
til invasjonen av Kuwait.

FNs talsmenn sier at økningen av rammen
har ført til en stabilisering av den humanitære
situasjonen i Irak.  Dette er positivt.  Samtidig er det blitt kjent
at den irakiske regjeringen har unnlatt å bestille varer
av vital betydning for utsatte befolkningsgrupper, til tross for
at midler til dette har vært tilgjengelige, og til tross
for at disse varene er klarert for levering.

FNs sikkerhetsråd har på nyåret
tatt initiativet til en ny gjennomgang av hvordan FN best skal forholde
seg til Irak-problematikken.  Det er nå snakk om at tre
ekspertpaneler skal vurdere situasjonen for henholdsvis masseødeleggelsesvåpen,
den humanitære situasjonen og for utestående spørsmål
om krigsfanger og eiendom.  

Jeg har tidligere gitt uttrykk for betydningen
av Sikkerhetsrådets sentrale rolle i denne saken.  Fra
norsk side har vi gitt vår fulle støtte til det
arbeidet som nå gjøres i Sikkerhetsrådet,
og sagt at vi er villige til å bidra til dette arbeidet
dersom det er ønskelig.  Norge har stilt eksperter til
rådighet for UNSCOMs arbeid, og vi har gitt signaler om
at vi er positive til fortsatt norsk innsats på nedrustningssiden.

Når det gjelder panelet som etter
alt å dømme vil bli gitt i oppdrag å drøfte
den humanitære situasjonen, har vi fra norsk side sagt
at det er viktig å komme frem til løsninger som
kan bidra til at sivilbefolkningen får forbedret sin situasjon,
slik representanten Husøy nevner.

I denne sammenhengen er det også viktig
at den irakiske regjeringen ikke gis mulighet til å skyve
sivilbefolkningen foran seg i sine forsøk på å omgå landets
forpliktelser når det gjelder masseødeleggelsesvåpen.
 For å finne en tilfredsstillende løsning på den
humanitære situasjonen, samtidig som man sørger
for at Irak ikke får anledning til å utvikle masseødeleggelsesvåpen,
er man imidlertid avhengig av at den irakiske regjeringen viser et
minimum av vilje til samarbeid med FN.

Oddbjørg Ausdal
Starrfelt hadde her teke over presidentplassen.

  Som jeg nevnte i mitt svar til representanten
Husøy, har Sikkerhetsrådet satt ned tre ekspertpaneler
som skal se på situasjonen, og det er etter min mening
nettopp å gjøre noe nytt. For å oppsummere
mitt svar, er det slik at Norge ønsker å se Sikkerhetsrådet
aktivt engasjert i denne saken. Vi støtter at den humanitære
situasjonen skal tas opp i sin fulle bredde i likhet med de andre
spørsmålene, og vi vil gjøre vårt
til at Sikkerhetsrådet kan komme frem til en helhetlig
holdning om hvordan Irak-spørsmålet bør
håndteres. 





                

   FN-avtalen fra 1995 for forvaltningen av
vandrende fiskebestander fastsetter regler om samarbeidsplikt mellom
stater som fisker på det åpne hav, dvs. håndhevelsesregler,
tvisteløsning samt regler om forvaltningen av vandrende
fiskebestander.

Avtalen ble ratifisert av Norge den 30. desember 1996.

Avtalen er foreløpig ikke trådt
i kraft.  Det vil først skje når avtalen er ratifisert
av 30 stater.  Til nå har 19 stater ratifisert avtalen.

Til sammen 59 stater har imidlertid undertegnet
avtalen.  Flere av disse statene arbeider nå aktivt med å foreta de
nødvendige skritt etter intern lovgivning for å ratifisere
avtalen.  Dette omfatter bl.a. Canada og EU-landene.  EU-landene
vil ratifisere avtalen samlet når samtlige medlemsland
har foretatt de nødvendige konstitusjonelle skritt i henhold
til hvert enkelt medlemslands interne lovgivning.  Det er imidlertid
usikkert når denne prosessen vil være gjennomført.

Norge har både multilateralt, gjennom
FN-systemet, og bilateralt oppfordret andre stater til å slutte
seg til avtalen, slik at den kan tre i kraft snarest mulig.  Norge
har regelmessig tatt dette opp i FNs generalforsamling under behandlingen
av havrettsspørsmål.  Vi har videre lagt vekt
på avtalens prinsipper i forbindelse med arbeidet i de
regionale fiskeriorganisasjonene og oppfordret til ratifikasjon
gjennom bilaterale kontakter.  

Selv om FN-avtalen foreløpig ikke
er i kraft, har den allerede hatt betydning, særlig i forbindelse
med arbeidet i regionale fiskeriorganisasjoner. Norske myndigheter
arbeider aktivt for å styrke slike organisasjoner.  Dette
gjelder f.eks. gjennom det praktiske forvaltningssamarbeidet i den
nordøstatlantiske fiskeriorganisasjonen NEAFC.  Samarbeidet
omfatter bl.a. forvaltning av norsk vårgytende sild i internasjonalt
farvann, det såkalte Smutthavet, og arbeid for
et felles kontroll- og håndhevingsregime.

I den grad FN-avtalen representerer nyskapning innenfor
folkeretten, som f.eks. håndhevelse overfor fremmede lands
fartøyer på det åpne hav, kan imidlertid disse
ikke uten videre påberopes før FN-avtalens ikrafttredelse.
 

   I samsvar med Voksenåserklæringen
prioriterer Regjeringen satsing på tiltak som kan fremme
regulering og forvaltning på bærekraftig
måte av fiskebestandene utenfor de nasjonale kyststatssoner
på 200 nautiske mil.  Selv om Regjeringen ikke støtter
en ensidig utvidelse av disse soner, har vi gått inn for
internasjonale så vel som nasjonale tiltak for å motarbeide
uregulert fiske som undergraver etablerte ressursforvaltningsregimer.
 

FN-avtalen av 1995 om fiske på det åpne
hav vil utgjøre en vesentlig folkerettslig ramme for styrking
av håndhevelsesregimet på det åpne hav.
 Norge har, som jeg nevnte tidligere, konsekvent tatt dette opp
i FN, og vi har vist til avtalen som en nyttig impuls i arbeidet.
 Videre har Regjeringen gjennomført tiltak som bl.a. omfatter lisensnektelser
for fiske i norske farvann av fartøyer som har fisket uregulert
på det åpne hav – som også representanten
Rasmussen nevner.  Etter alt å dømme er slike
tiltak blitt oppfattet som virkningsfulle i flere utenlandske fiskerimiljøer,
og det skal ikke herske noen tvil om at vi innenfor folkerettens
rammer vil treffe alle nødvendige tiltak for å bidra
til en bærekraftig utvikling av de viktige fiskeriressursene
i havet.  





                

